## Message 13507

מדברי מפקד חיל הים, אלוף דוד סער סלמה: "אנו מתייחדים הערב עם הנופלים, לצידה של האנדרטה, כשברקע מלחמה ארוכה ומאתגרת, בחזיתות רבות, במעגלים קרובים ורחוקים. משפחות יקרות, כטבעם של ימים מורכבים אלה אנו ניצבים לידכם, כתף אל כתף, חשים את עומק הצער והכאב. מתייחדים עם זכרם של חללינו- 452 במספר, אשר נפלו לאורך הדורות והותירו מאחוריהם עולם שלם של געגוע שאינו נגמר. הערב אנו זוכרים ביתר שאת, כי חיינו כאן במדינה ריבונית, עצמאית ומשגשגת אינה בבחינת מובן מאליו, מאבקנו על מדינת ישראל העצמאית לא תם, ולעולם הוא ילווה בכאב, יגון, דמעה וגעגוע לאלו אשר נתנו את כל אשר יכול לתת".  
 
מדברי אימו של סמל-ראשון הלל יניב ז"ל, אסתי יניב, שנשאה את דבר המשפחות השכולות: "יש בו בים משהו פלאי. לעומד מרחוק הים הוא כחול ועמוק - יפייפה גדול ופתוח. אך אם תיקח בידך מעט מים ממנו הם יראו שקופים וחיוורים. את הגוון, הצבע, הכחול העמוק נותן הכלל - כל המים ביחד. ואולי זה משל לכולנו. כשכל אחד עומד לבדו אנחנו שקופים וחיוורים. את העומק הצבע, היופי נותנת בנו האחדות - העמידה יחד. אנו עומדים על החוף עם צער הפרידה ליורדי הים, מלאים געגוע וגאווה, מלאים אהבה, ויודעים מכוחם שאין לנו ארץ אחרת, אין לנו עם אחר".

