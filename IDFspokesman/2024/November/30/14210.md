## Message 14210

דובר צה"ל:

צה"ל חיסל מחבל שלקח חלק בטבח ה-7 באוקטובר בקיבוץ ניר עוז

צה"ל תקף מוקדם יותר היום (ש'), באופן מדויק ובהכוונת מרכז האש של אוגדת עזה (143), רכב ובו מחבל אשר לקח חלק בטבח הרצחני ב-7 באוקטובר. 
המחבל היה במעקב מודיעני לאורך זמן, והותקף בעקבות מידע מהימן על מיקומו בזמן אמת.

המחבל, עאהד עזמי קדיח, פשט לשטח הארץ ולקח חלק בטבח הרצחני ב-7 באוקטובר בקיבוץ ניר עוז.

המחבל הועסק בארגון המטבח המרכזי העולמי (WCK). בעקבות האירוע, נציגי מתאם פעולות הממשלה בשטחים דרשו מבכירים בקהילה הבינלאומית ומראשי ארגון המטבח המרכזי העולמי (WCK) הבהרות וביצוע בירור דחוף, בנושא העסקת עובדי הארגון שהשתתפו בטבח ה-7 באוקטובר ובפעילות טרור נגד ישראל.

מתאם פעולות הממשלה בשטחים חוזר וקורא לארגונים הבינלאומיים הפועלים ברצועת עזה להעביר לרשויות בישראל את פרטי העובדים המקומיים שמועסקים על ידם ברצועת עזה, על מנת לוודא שגורמי טרור לא עושים שימוש בתווך ההומניטארי הקיים.

צה"ל ושב"כ ימשיכו לפעול בנחישות לאיתור וחיסול פעילי טרור צבאיים, המבצעים פעולות טרור נגד אזרחי ישראל, וכן, מעורבים באירועי הטבח הרצחני ב-7 באוקטובר.

נדגיש כי על פי המידע הקיים, לא ניתן לקשר בין המחבל לאירוע חטיפה ספציפי.
צה״ל מבקש להישמע להודעות הגורמים הרשמיים בלבד, ולהימנע מהפצת שמועות אשר פוגעות במשפחות ובציבור.

