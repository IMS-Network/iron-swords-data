## Message 14021

דובר צה"ל:

צה"ל השלים תקיפות במרחב צור שבדרום לבנון: הותקפו מתחמי פיקוד של יחידת 'עזיז' של ארגון הטרור חיזבאללה

מטוסי קרב של חיל האוויר, בהכוונת פיקוד הצפון, תקפו מוקדם יותר היום מטרות של ארגון הטרור חיזבאללה במרחב צור שבדרום לבנון. בין המטרות שהותקפו: מפקדות, תשתיות מודיעין, מחסני אמצעי לחימה, עמדת תצפית ומבנים צבאיים. 

נכסים צבאיים רבים שהותקפו משויכים ליחידת 'עזיז' של חיזבאללה, האחראית על ירי ממרחב דרום-מערב לבנון לעבר שטח מדינת ישראל ופעולות טרור נוספות במרחב.

מרחב העיר צור מהווה מרכז כובד משמעותי של ארגון הטרור חיזבאללה ושל יחידת 'עזיז' שממנה מקודמות פעילויות טרור נגד מדינת ישראל וכוחות צה"ל.

ארגון הטרור חיזבאללה משתלט באופן שיטתי על מרחבים אזרחיים ברחבי מדינת לבנון, על מנת לבצע פעילויות ומתווי טרור, תוך הטמעות פעיליו ומפקדיו במרחב האזרחי. פעילות זו פוגעת ומסכנת את אזרחי מדינת לבנון.

טרם התקיפות ננקטו צעדים רבים על מנת לצמצם את הסיכוי לפגיעה באזרחים, הכוללים אזהרות בפלטפורמות שונות לאוכלוסייה באזור.

![Video](https://data.iron-swords.co.il/2024/November/22/https://data.iron-swords.co.il/2024/November/22/14021/14021_media.mp4)
