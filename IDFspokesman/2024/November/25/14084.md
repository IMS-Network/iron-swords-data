## Message 14084

דובר צה״ל:

צה"ל תקף במרחב לבנון עשרות מפקדות ומרכזי שליטה של המועצה המבצעת של חיזבאללה, הגוף הניהולי העליון של ארגון

מטוסי קרב של חיל האוויר תקפו בשעה האחרונה, בהכוונה מודיעינית של אמ״ן, כ- 25 מטרות של המועצה המבצעת של ארגון הטרור חיזבאללה במספר יעדים ובהם נבטיה, בעלבק, הבקעא, וכן בדאחייה ובפאתי ביירות. 
בין המטרות שהותקפו היו חדרי פיקוד ומרכזי שליטה ואיסוף מודיעין של המועצה המבצעת, בהם שהו מפקדים ופעילים של הארגון. 
תקיפה זו פגעה ביכולות המועצה המבצעת לבצע הכוונה וסיוע למחבלי חיזבאללה בניסיונותיהם להוציא לפועל מתווי טרור נגד העורף הישראלי וכוחות צה״ל, וכן ביכולות הפיקוד והשליטה, השיקום ואיסוף המידע של חיזבאללה. המפקדות שהותקפו היו אחראיות בין היתר על גיבוש ותכלול תמונת מצב רחבה לארגון הטרור חיזבאללה, לשם קבלת החלטות מבצעיות ונוספות.

המועצה המבצעת היא הגוף הניהולי והעליון של ארגון הטרור חיזבאללה אשר אחראית בין היתר על שיקום יכולותיו הצבאיות ביום שאחרי המלחמה ומהווה משענת מרכזית לפעילותו הצבאית של הארגון. המועצה פועלת יחד עם היחידות הצבאיות שכפופות למועצת הג׳יאהד של חיזבאללה ומסייעת לה בניהול פעילותו הצבאית של הארגון. בראשה של המועצה עמד המחבל האשם צפי אלדין, בן דודו של חסן נסראללה שהיה מיועד להחליפו כמזכ״ל ארגון הטרור, וחוסל לפני מספר שבועות בתקיפת צה״ל במרחב ביירות יחד עם בכירים נוספים. חברי המועצה משפיעים על קבלת ההחלטות האסטרטגיות בארגון, בין היתר בנוגע להפעלת הכוח, סיוע לכוחות הלוחמים והוצאת מתווי טרור נגד אזרחי ישראל וכוחות צה״ל. 
אחד מתפקידיה הנוספים של המועצה הינו גיוס כספים עבור פעילות הטרור של חיזבאללה. חיזבאללה מנצל, באמצעות המועצה המבצעת, את מערך הבריאות ומערך החינוך של לבנון על מנת לקדם את פעילות הטרור שלו. אגודת קארצ׳ אלחסן, אשר צה״ל תקף את סניפה לאחר שחשף בחודש שעבר את השימושים הצבאיים שלה, כפופה גם היא למועצה המבצעת כחלק מרשת גניבת הכספים של הציבור הלבנוני.

