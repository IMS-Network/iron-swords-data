## Message 13991

דובר צה"ל:

הרמטכ"ל הנחה על הקמת צוות מומחים לבחינה ולחיזוק המשמעת המבצעית בלחימה, בעקבות נפילתו של רב-סרן (מיל׳) זאב (ז׳אבו) חנוך ארליך ז"ל בקרב בדרום לבנון

הרמטכ״ל, רב-אלוף הרצי הלוי, מינה היום (ה׳) צוות מומחים לבחינה ולחיזוק המשמעת המבצעית והתרבות הצבאית בלחימה בראשות אלוף (מיל') מוטי ברוך, בעקבות האירוע בו נפל רב-סרן (מיל׳) זאב (ז׳אבו) חנוך ארליך ז"ל בקרב בדרום לבנון.

הצוות יעסוק בגיבוש תמונת מצב מפורטת באשר לקיום משמעת מבצעית, פקודות ונהלי הצבא, כללי ההתנהגות והנורמות הנהוגות ביחידות הצבא בשתי חזיתות הלחימה העיקריות - צפון ודרום. כמו כן, הצוות יעמוד על האופן בו ממומשת תרבות צבאית תקינה ביחידות הלוחמות בשתי הגזרות הנ"ל ויגבש המלצות מעשיות לחיזוק המשמעת והתרבות הצבאית בלחימה ככלל. הצוות יקיים למידה מבצעית בדגש על היבטים של משמעת ותרבות צבאית מאירוע הכנסתו של רב-סרן (מיל׳) זאב (ז׳אבו) חנוך ארליך ז"ל לזירת לחימה בתאריך 20 לנובמבר 2024. 

הצוות יחל את פעילותו באופן מיידי, ויגיש את המלצותיו לרמטכ"ל בעוד כשבועיים מהיום. 

הצוות יפעל במקביל לתחקיר הפיקודי בראשות מפקד פיקוד הצפון, אלוף אורי גורדין.

במקביל, המשטרה הצבאית פתחה בחקירת נסיבות האירוע במהלכו הוכנס רב-סרן (מיל׳) זאב (ז׳אבו) חנוך ארליך ז"ל לזירת לחימה ושם נפל. בסיומה יועברו ממצאיה לבחינת הפרקליטות הצבאית.

