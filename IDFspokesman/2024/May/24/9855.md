## Message 9855

דובר צה"ל:

צה"ל ושב"כ חילצו את גופותיהם של החטופים חנן יבלונקה, מישל ניסנבאום ואוריון הרננדז ז״ל

גופותיהם של החטופים חנן יבלונקה, מישל ניסנבאום ואוריון הרננדז חולצו הלילה במבצע משותף של צה״ל ושב״כ.

על פי מידע מודיעני מהימן שנמצא ברשותנו, עולה כי החטופים נרצחו במהלך מתקפת הטרור האכזרית ב-7 באוקטובר ונחטפו מעיקול מפלסים לעזה על ידי מחבלי החמאס. 

גופותיהם של החטופים חולצו הלילה במהלך מבצע לילי של צה״ל ושב״כ תחת אוגדה 98 בשיתוף יחידת יהל״ם, יחידה 504 ולוחמי יחידה מיוחדת באמ״ן ובשב״כ בשכונת ג'באליא, תוך הסתמכות על מידע מודיעיני מדויק שהתקבל ונותח במהלך הימים האחרונים במפקדת השבויים והנעדרים באגף המודיעין, בפיקוד הדרום בשיתוף פעולה עם השב״כ. בתחילת המבצע התנהלה לחימה עצימה במרחב.

לאחר הליך זיהוי שבוצע על ידי גורמי רפואה במכון הלאומי לרפואה משפטית ומשטרת ישראל, נציגי צה״ל מסרו במהלך היום הודעה למשפחותיהם.
צה״ל ושב"כ משתתפים בצער המשפחות בשעה קשה זו. 

דובר צה"ל קורא לציבור להימנע מהפצת שמועות וידיעות לא מבוססות, ולהישמע להודעות הרשמיות.

צה"ל והשב"כ ממשיכים, גם בשעה זו, בהפעלת כלל המאמצים המבצעיים והמודיעיניים, על מנת לממש את המשימה הלאומית העליונה להשבת כלל החטופים והחטופות.

