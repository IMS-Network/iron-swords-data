## Message 9730

דובר צה"ל:

כוחות צה"ל ממשיכים בלחימה ברצועת עזה; אוגדה 98 הרחיבה הלילה את הפעילות בג'באליא

כוחות אוגדה 162 ממשיכים בלחימה במזרח ובמעבר רפיח מצידו העזתי כנגד יעדי טרור במרחב.
במעבר רפיח מצידו העזתי, לוחמי צוות הקרב של חטיבה 401 חיסלו מספר חוליות מחבלים חמושים בקרבות פנים אל פנים.  
במזרח רפיח, לוחמי צוות הקרב של חטיבת גבעתי חיסלו מספר מחבלים בהיתקלויות ואיתרו אמצעי לחימה. כלי טיס של חיל האוויר תקפו בהכוונת הכוחות חוליית מחבלים שיצאו ממרחב שיגור. בנוסף, הותקפה עמדה ממנה פעלו מחבלים נוספים שירו לעבר הלוחמים.

צוותי הקרב של חטיבת הצנחנים, 460, ו7 בפיקוד אוגדה 98 הרחיבו הלילה את הלחימה בג'באליא ופשטו על יעדי טרור נוספים במרחב.
ביממה האחרונה, הכוחות ניהלו קרבות רבים, חיסלו בירי טנקים עשרות מחבלים שירו לעברם והשמידו זירת מטענים שהוטמנו במרחב.
כלי טיס תקף וחיסל מחבל שזוהה נושא RPG בסמוך לכוחות והיה בדרכו לבצע ירי לעברם.

במרחב זייתון, לוחמי אוגדה 99 המשיכו ביממה האחרונה בהתקפה כנגד יעדי טרור במרחב. 
לוחמי צוות הקרב של חטיבה 2 איתרו במהלך הפעילות פירי מנהרות והשמידו מספר משגרים.
לוחמי צוות הקרב של חטיבת הנח"ל חיסלו מספר מחבלים והשמידו מחסן אמצעי לחימה ותשתיות טרור נוספות.

מטוסי קרב של חיל האוויר בהכוונת אוגדה 99 תקפו אמש (ב') חמ"ל של ארגוני הטרור במרכז הרצועה וחיסלו חמישה מחבלים שהיו בו.
כמו כן, לוחמי צק"ח 679 חיסלו בירי טנקים מספר מחבלים שנעו לעבר הכוחות שפועלים במרחב.  

במהלך היממה האחרונה, מטוסי קרב וכלי טיס של חיל האוויר תקפו יותר מ-100 מטרות טרור ברחבי רצועת עזה, בהן מחבלים חמושים, מבנים ממולכדים ותשתיות טרור נוספות.

מצורף תיעוד מתקיפות צה"ל ברצועת עזה: :https://bit.ly/3wD65f9

מצורף תיעוד מפעילות הכוחות ברצועת עזה: https://bit.ly/4bzsokM

מצורפות תמונות מפעילות הכוחות ברצועת עזה: https://IDFANC.activetrail.biz/ANC14052024639786976097462

