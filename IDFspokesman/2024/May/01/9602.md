## Message 9602

דובר צה״ל: 

לראשונה מפרוץ המלחמה: מעבר ארז נפתח להכנסת סיוע הומניטרי

בהתאם להנחיית הדרג המדיני, וכחלק מהמאמץ להגברת הכמות ונתיבי הסיוע לרצועת עזה ולראשונה מפרוץ המלחמה, צה״ל באמצעות היחידה לתיאום פעולות הממשלה בשטחים ורשות המעברים במשרד הביטחון, פתחו היום (ד') את מעבר ארז לטובת כניסת סיוע הומניטירי לרצועת עזה. במסגרת זאת, הוכנסו היום לאחר בידוק ביטחוני מוקפד 30 משאיות סיוע הומניטרי שהגיעו מירדן וכללו מזון וציוד רפואי למרחב צפון הרצועה. 

הכנסת הסיוע ההומניטרי דרך מעבר ארז התאפשרה לאחר עבודות הנדסיות שבוצעו במרחב בשבועות האחרונים על ידי אגף ההנדסה והבינוי במשרד הביטחון, יחידת ההנדסה של אוגדת עזה, מערך ההנדסה בפיקוד הדרום וכוחות החטיבה הצפונית, בהן באמצעות כלים הנדסיים נבנה המעבר המחודש, לאחר שבעבר שימש כמעבר רגלי בלבד.
במסגרת העבודות, עבדו הכוחות לבניית תשתיות בידוק ומיגון במרחב וכן לסלילת צירים, בשטח ישראל ובשטח הרצועה, המאפשרים הכנסה של סיוע לצפון הרצועה תוך מתן מענה לחיזוק ההגנה על יישובי העוטף במרחב.

מצורף תיעוד של כניסת משאיות סיוע הומניטירי לראשונה דרך מעבר ארז: https://bit.ly/3y1V73h

מצורף תמונות של כניסת סיוע הומניטרי לראשונה דרך מעבר ארז: https://IDFANC.activetrail.biz/ANC010524

תמונות מהעבודות ההנדסיות במרחב: https://IDFANC.activetrail.biz/ANC1524

