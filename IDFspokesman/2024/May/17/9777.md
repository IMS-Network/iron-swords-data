## Message 9777

דובר צה"ל:

צה"ל ושב"כ חילצו את גופותיהם של החטופים יצחק גלרנטר, שני לוק ועמית בוסקילה ז״ל

גופותיהם של החטופים יצחק גלרנטר, שני לוק ועמית בוסקילה ז״ל חולצו הלילה (ו׳) במבצע משותף של צה״ל ושב״כ.

ממידע מודיעיני מאומת שברשותנו יצחק גלרנטר, שני לוק ועמית בוסקילה ז״ל נרצחו במהלך מתקפת הטרור האכזרית ב-7 באוקטובר בעיקול מפלסים, וגופותיהם נחטפו לעזה על ידי מחבלי חמאס.

גופותיהם של החטופים חולצו במהלך מבצע משותף של כוחות צה"ל והיחידה המבצעית של השב״כ, על בסיס מידע שעלה גם בחקירות שב"כ של מחבלים שנעצרו בשטח הרצועה ובהכוונה מודיעינית של מפקדת השבויים והנעדרים שבאגף המודיעין.

לאחר הליך זיהוי שבוצע על ידי גורמי רפואה במכון הלאומי לרפואה משפטית ומשרד הבריאות, נציגי צה״ל מסרו במהלך היום הודעה למשפחותיהם.
צה״ל ושב"כ משתתפים בצער המשפחות בשעה קשה זו. 

דובר צה"ל קורא לציבור להימנע מהפצת שמועות וידיעות לא מבוססות, ולהישמע להודעות הרשמיות.

צה"ל והשב"כ ממשיכים, גם בשעה זו, בהפעלת כלל האמצעים המבצעיים והמודיעיניים, תוך נטילת סיכונים מבצעיים, על מנת לממש את המשימה הלאומית העליונה להשבת כלל החטופים והחטופות.

