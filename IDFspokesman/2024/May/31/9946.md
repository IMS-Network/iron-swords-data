## Message 9946

דובר צה״ל:

תדלוק בשמי יוון: הסתיים אימון משותף של חיל האוויר הישראלי וחיל האוויר היווני

אימון של חיל האוויר הישראלי עם חיל האוויר היווני בשמי יוון הסתיים השבוע (ג'). במסגרת האימון, שכלל תדלוק יום ולילה ע"י מטוסי מתדלקים מסוג "ראם" של טייסת 120 (טייסת התדלוק של חיל האוויר), טסו ותדלקו באוויר עשרות מטוסי קרב יווניים. אימון זה הינו חלק מתוכנית האימונים ומתבצע כחלק משיתוף הפעולה האזורי בין שתי המדינות.

אימון התדלוק של חיל האוויר הישראלי עם יוון מתקיים באופן סדור מספר פעמים בשנה. האימון מדמה טיסה מבצעית ותדלוק של מטוסי קרב בטווחים ארוכים כאשר במשך מספר שעות מצטרפים מטוסי הקרב ומקבלים דלק להמשך משימתם.

משימתה העיקרית של טייסת 120 היא טיסה ארוכת טווח אשר מאפשרת לחיל האוויר להיות "הזרוע הארוכה" של צה"ל. תדלוק אווירי היא כשירות חשובה ונדרשת במערך הקרב משום שכמות הדלק במטוסי קרב מתאימה למשימות קצרות טווח באופן יחסי. ביצוע התדלוק מעל שמי יוון מפגיש את הצוותים עם טיסה מעל שטח ואזור לא מוכרים, יחד עם תנאי השטח ומזג האוויר השונים הוא מהווה אימון לכשירות הצוותים הישראליים והיווניים. 

מצורפות תמונות בנושא: https://IDFANC.activetrail.biz/ANC2306654554

מצורף תיעוד בנושא: https://bit.ly/3V4xKhp

