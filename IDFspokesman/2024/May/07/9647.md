## Message 9647

דובר צה"ל:

כוחות צה״ל בהובלת אוגדה 162 החלו בפעילות ממוקדת לסיכול יעדי טרור של ארגון הטרור חמאס במזרח רפיח; במסגרת הפעילות הכוחות השיגו שליטה מבצעית על מעבר רפיח בצידו העזתי, בעקבות מידע מודיעיני על שימוש מחבלים במעבר לצרכי טרור

כוחות צה״ל בהובלת אוגדה 162 החלו הלילה (ב׳) בהכוונה מודיעינית של שב"כ ואמ"ן בפעילות ממוקדת ובאזורים מוגבלים במזרח רפיח נגד תשתיות טרור של ארגון הטרור חמאס.

במסגרת הפעילות השיגו כוחות מצוות הקרב של חטיבה 401 שליטה מבצעית במעבר רפיח בצידו העזתי, שבמזרח רפיח, זאת בעקבות מידע מודיעיני כי מחבלים משתמשים במרחב המעבר לצרכי טרור.
ממרחב המעבר בוצע ביום ראשון ירי פצמ״רים לעבר מעבר כרם שלום, שכתוצאה ממנו נהרגו ארבעה לוחמי צה״ל ונפצעו נוספים.

במסגרת הפעילות, מטוסי קרב של חיל האוויר וכוחות חטיבת האש 215 תקפו והשמידו מטרות טרור של חמאס בניהן מבנים צבאיים, תשתיות תת קרקעיות ותשתיות טרור נוספות מהם חמאס פעל באזור רפיח, עד כה חוסלו כ-20 מחבלים במהלך הפעילות. הכוחות איתרו עד כה שלושה פירים מבצעיים במרחב. אין נפגעים לכוחותינו.

טרם תחילת הפעילות, התבצע תיאום מקדים עם הארגונים הבינלאומיים הפועלים במרחב בבקשה לנוע לעבר האזור ההומניטרי, זאת מתוך מאמץ פינוי האוכלוסייה שמתרחש בשעות האחרונות.

כוחות צוות הקרב החטיבתי 401 וצוות הקרב החטיבתי של חטיבת גבעתי ממשיכים לפעול כעת במרחב למול מחבלים ותשתיות טרור.

מצורף תיעוד מכניסת כוחות צוות הקרב של חטיבה 401 למעבר רפיח בצידו העזתי: https://bit.ly/3ULTAqW

מצורפות תמונות מכניסת כוחות צוות הקרב של חטיבה 401 למעבר רפיח בצידו העזתי: https://IDFANC.activetrail.biz/ANC070520247346523

