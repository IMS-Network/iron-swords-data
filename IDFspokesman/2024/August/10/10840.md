## Message 10840

דובר צה"ל:

הצהרת דובר צה״ל לתקשורת הזרה: ״מאז תחילת המלחמה, ארגוני הטרור חמאס והג'יהאד האיסלאמי מנצלים, באופן שיטתי, את האוכלוסייה והתשתיות האזרחיות בעזה לפעילות טרור נגד מדינת ישראל״

על פי אינדיקציות מודיעיניות שונות, ישנה סבירות גבוהה שמפקד חטיבת מחנות המרכז של ארגון הטרור הגא״פ, אשרף ג׳ודה, היה במפקדה הצבאית בבית הספר 'אל-תבאעין' שהותקפה. טרם ברור האם נפגע בתקיפה.

מצורפת הצהרת דובר צה״ל, תת-אלוף דניאל הגרי, בנושא תקיפת המפקדה הצבאית בבית ספר ׳אל-תבאעין׳: https://we.tl/t-g1Lfh272Mr

תמלול: 
״מאז תחילת המלחמה, ארגוני הטרור חמאס והג'יהאד האיסלאמי מנצלים, באופן שיטתי, את האוכלוסייה והתשתיות האזרחיות בעזה לפעילות טרור נגד מדינת ישראל.

הם עושים זאת באמצעות רשת מסיבית של מנהרות תת-קרקעיות, העוברות מתחת לכפרים, בתי חולים, מסגדים, בתי ספר ומתקני או"ם, ומשמשות מחבלים לפקד על התקפות, לאחסן אמצעי לחימה ולהחזיק חטופים ישראלים.

זה כולל גם בתי חולים ברחבי רצועת עזה, ששוב ושוב חמאס והג'יהאד האיסלאמי חדרו אליהם ועשו בהם שימוש למטרות צבאיות, ונמצאו בהם פירי מנהרות טרור.

בחודשים האחרונים, חמאס מתמקדת בניצול מבני בתי ספר, שלעיתים קרובות שוהים בהם אזרחים, ומשתמשת בהם כמתקנים צבאיים, מרכזי פיקוד ושליטה, לאחסון נשק ולהוצאת פעילות טרור.

במהלך השבועות האחרונים, המודיעין שלנו עקב מקרוב אחר מתקן צבאי פעיל של חמאס והג'יהאד האסלאמי, שבו פעלו כ-24 חמושים של חמאס והג'יהאד האסלאמי. פרסמנו היום את שמותיהם של 19 מהמחבלים שפעלו במתחם זה.

יש לנו גם אינדיקציות מודיעיניות לכך שהמחבל אשרף ג'ודה, מפקד חטיבת מחנות המרכז של הג'יהאד האיסלאמי, היה במתחם.

מתקן צבאי זה היה מוטמע בתוך בניין בית הספר ׳אל-תבאעין׳ בעיר עזה.

לאחר שקיבלנו מידע מודיעיני ברור על האיום הנשקף מהמחבלים, ובהתאם לדין הבינלאומי, נקטנו בצעדים רבים כדי לצמצם את הסיכון לאזרחים, כולל שימוש במעקב אווירי לפני התקיפה ובחירת חימושים מאוד מדויקים, למניעת פגיעה באזרחים. 

מוקדם יותר הבוקר, צה"ל ביצע תקיפה מדויקת נגד המחבלים בבניין אחד ספציפי במתחם. באזור בו לפי המודיעין שלנו לא נכחו נשים וילדים.

בסרטון שפורסם על ידינו היום ניתן לראות שהמתחם עדיין שלם, ושאין מכתשים משמעותיים או נזק למבנה הראשי במתחם.

דפוס זה, של ניצול שיטתי של בתי ספר לפעילות צבאית על ידי חמאס והג'יהאד האיסלאמי, מסכן הן אזרחים עזתים והן אזרחים ישראלים, ויש לגנותו על ידי הקהילה הבינלאומית.

בעקבות התקיפה, משרד ההסברה הממשלתי בעזה, המנוהל על ידי חמאס, פרסם ספירת נפגעים לא מאומתת - ששותפה מאז ברחבי העולם.

נתונים אלו אינם מבחינים בין מחבלים לאזרחים, ואינם תואמים את המידע שבידי צה"ל.

יחיא סנוואר, אדריכל הטבח ב-7 באוקטובר, היום בו חמאס טבח באופן אכזרי בישראלים חפים מפשע והוביל למלחמה זו, והאיש שמונה בשבוע שעבר ל"מנהיג הפוליטי" של חמאס, הצהיר בעצמו כי: ׳כמות הרוגים עזתיים גבוהה יותר, משרתת את מטרות המלחמה של חמאס׳.

ישראל רואה בפגיעה באזרחים טרגדיה, וחמאס רואה בפגיעה באזרחים אסטרטגיה.

צה"ל ימשיך לפעול בהתאם לדין הבינלאומי, במטרה לפרק את היכולות הצבאיות של חמאס ועל מנת להחזיר הביתה את כל 115 החטופים שלנו - גברים, נשים, ילדים וזקנים, אשר מוחזקים בעזה כבר למעלה מ-300 ימים, בתנאים מחרידים. אנחנו פועלים כדי לייצר את התנאים להביא אותם הביתה. 

אנו קוראים לקהילה הבינלאומית לעשות כל שביכולתם לממש מטרה זו״.

