## Message 10851

דובר צה"ל:

סגן הרמטכ״ל בבסיס נבטים בביקור בטייסת הביון: צה״ל ימשיך לעמוד במוכנות גבוהה לכל תרחיש

סגן ראש המטה הכללי, אלוף אמיר ברעם, ביקר היום (א') בבסיס חיל האוויר "נבטים" עם מפקד הבסיס, תת-אלוף יותם סיגלר ומפקדים נוספים. 

במסגרת הביקור, סגן הרמטכ״ל קיבל סקירה מבצעית על פעילות היחידה והטייסות בבסיס ועודכן בתמונת המצב המבצעית, כמו גם במוכנות והיערכות להמשך הלחימה בכלל הזירות. 

בהמשך, התרשם סגן הרמטכ״ל מתהליך קליטת אספקות התחמושת מארצות הברית, ומאופן ההיערכות לקליטת אמצעי לחימה נוספים.

בנוסף, הצטרף לטיסה באחד ממטוסי הביון בטייסת 122, במסגרתה עמד על חשיבות מוכנות מטוסי הביון המתקדמים שמיועדים למשימות אסטרטגיות, גילוי בעומק, איסוף מודיעין ויצירת תמונת מודיעין מדויקת בזמן אמת. 

מדבריו של סגן הרמטכ״ל, אלוף אמיר ברעם: ״יכולות מטוסי הביון המתקדמים של חיל האוויר ממחישים את המשמעות והחשיבות של יצירת יתרון יחסי על האויב, בייחוד כשהם מצטרפים למגוון היכולות האחרות שקיימות בחיל. צה״ל ימשיך לשמר מוכנות גבוהה לתרחישים המבצעיים השונים, ויפעל לטיפול הפערים תוך הטמעת לקחים מהירה מהזירות הקרובות והרחוקות כאחד״.

מצורף סרטון בנושא: https://we.tl/t-QPEGMbnthn

מצורפות תמונות בנושא: https://idfanc.activetrail.biz/ANC11081548

