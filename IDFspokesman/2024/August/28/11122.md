## Message 11122

הודעה משותפת לדובר צה"ל, דוברות שב"כ, ודוברות המשטרה:

צה"ל ושב"כ חילצו את חלל צה"ל שנחטף לעזה ב-7 באוקטובר

במבצע משותף של צה"ל ושב"כ הלילה (ד'), חילצו כוחות צה"ל את חלל צה״ל שנחטף ב-7 באוקטובר, משטח רצועת עזה לשטח מדינת ישראל.

הלוחם נפל בקרב במהלך מתקפת הטרור ב-7 באוקטובר, והוא נחטף לעזה. הודעה נמסרה למשפחתו. לבקשת המשפחה שמו לא מותר בפרסום. אנו משתתפים בצער המשפחה ונמשיך ללוותה.

החלל חולץ במבצע בפיקוד אוגדה 162 בהשתתפות כוחות מיוחדים מצה"ל ושב"כ ולוחמים מחטיבת הנח"ל וחטיבה 401. את המאמץ המודיעיני ניהלו במפקדת החטופים שבאגף המודיעין, כתף אל כתף עם חוקרי שב״כ ויאחב"ל בלהב 433 של המשטרה. המאמץ נמשך כמה חודשים וכלל איסוף מודיעיני וניתוח אינדיקציות שונות לכדי תמונה אחת.

לצד המאמץ המבצעי, מרכז החטופים והנעדרים בחטיבת הנפגעים באגף כוח האדם, אשר אמון על ליווי משפחות החטופים, פעל לזיהוי מהיר של החטוף ומסירת ההודעות למשפחה.

צה״ל וכוחות הביטחון פועלים בכל המאמצים להשיב את כל החטופות והחטופים מהר ככל הניתן.

