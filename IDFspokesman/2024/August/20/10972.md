## Message 10972

הודעה משותפת לדובר צה״ל ודוברות שב״כ:

צה״ל ושב״כ חילצו את גופותיהם של החטופים יגב בוכשטב ז״ל, אלכסנדר דנציג ז״ל, אברהם מונדר ז״ל, יורם מצגר ז״ל, נדב פופלוול ז״ל וחיים פרי ז״ל, ממרחב חאן יונס 

במבצע משותף של צה״ל ושב״כ, חולצו הלילה (ב׳) מחאן יונס, גופותיהם של החטופים יגב בוכשטב ז״ל, אלכסנדר דנציג ז״ל, אברהם מונדר ז״ל, יורם מצגר ז״ל, נדב פופלוול ז״ל, וחיים פרי ז״ל.

מבצע החילוץ בוצע בפיקוד אוגדה 98, על ידי לוחמי חטיבת הצנחנים, יחידת יהל״ם וגדוד 75 יחד עם לוחמי השב״כ.

המבצע התאפשר הודות למודיעין מדוייק של שב״כ, ושל יחידות המודיעין ומפקדת החטופים באגף המודיעין.

לאחר הליך זיהוי שנעשה במכון הלאומי לרפואה משפטית, יחד עם משטרת ישראל, צוות החטופים באגף כוח האדם, אשר אמון על ליווי משפחות החטופים, מסר את ההודעות למשפחות ולקהילות. צה״ל ושב"כ משתתפים בצער המשפחות וקהילות הקיבוצים בשעה קשה זו.

צה"ל ושב"כ ממשיכים, גם בשעה זו, בהפעלת כלל המאמצים המבצעיים והמודיעיניים, על מנת לממש את המשימה הלאומית העליונה להשבת כלל החטופות והחטופים.

