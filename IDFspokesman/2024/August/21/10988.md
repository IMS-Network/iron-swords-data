## Message 10988

דובר צה״ל:

סגן הרמטכ״ל ללוחמים שהשתתפו במבצע חילוץ החטופים: ״נמשיך לפעול בכל המרחבים ברצועת עזה, מעל הקרקע ובתת-הקרקע, בכדי להכריע את חמאס ולהשיב את חטופינו״

סגן הרמטכ״ל, אלוף אמיר ברעם, הצטרף אתמול (ג׳) לפעילות כוחות אוגדה 98 ברצועת עזה עם מפקד אוגדה 98, תת-אלוף גיא לוי ומפקד חטיבת הצנחנים, אלוף-משנה עמי ביטון. 
במהלך הביקור, פגש סגן הרמטכ״ל את מפקדי ולוחמי חטיבת הצנחנים, יחידת יהל״ם, חטיבה 7 ושב״כ שהשתתפו במבצע חילוץ גופות החטופים במרחב חאן יונס, שבדרום הרצועה.

סגן הרמטכ״ל התייחס לפעילות צה״ל בכלל הזירות, שיבח את הלוחמים והמפקדים על פעילות החקר, הלחימה והחילוץ של גופות החטופים וסייר במבנה בו נפגע ונפל סגן שחר בן נון ז״ל.

מדברי סגן הרמטכ״ל, אלוף אמיר ברעם ללוחמים: ״הערכה רבה לכל מי שהיה שותף במבצע הזה. מדובר במאמץ רב-ארגוני מורכב, המשלב יחידות שונות שביחד - מתוך תחושת דחיפות במלחמה וכאשר כל יחידה יודעת להביא את היתרון היחסי שלה - התפוקות המבצעיות הן בלתי רגילות. 
נפילתו של סגן שחר בן נון ז״ל ופציעתם של מספר לוחמים כתוצאה מפגיעת פצצה שלנו,  במהלך פעילות הכוחות, נגרמה כנראה כתוצאה מכשל טכני. 
אנו נתחקר את התאונה המבצעית, נפיק את הלקחים על מנת למנוע בשנית אירועים מסוג זה, והממצאים יוצגו לכלל הכוחות על מנת להמשיך את הסיוע ההדדי חסר התקדים בין כוחות היבשה לחיל האוויר.
אני שולח מכאן, מהמקום בו נפגע שחר, את תנחומיי למשפחתו, מלווה בצער כבד, אבל אומר לכם מפקדי הסיירת שנמשיך להילחם יחדיו, טייסי חיל האוויר והמפקדים ביבשה ללא לאות! אנו נמשיך לפעול בכל המרחבים ברצועת עזה, מעל הקרקע ובתת-קרקע, בכדי להכריע את חמאס ולהשיב את חטופינו״.

מצורפות תמונות בנושא: https://IDFANC.activetrail.biz/ANC18272008

