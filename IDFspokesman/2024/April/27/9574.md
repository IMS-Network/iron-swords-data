## Message 9574

דובר צה"ל:

מחבלים שנערכו לבצע ירי לעבר כוחותינו חוסלו מהאוויר באמצעות מטוסי קרב; הותקף אתר שיגור שביצע במהלך המלחמה שיגורים לעבר אשדוד; כוחות צה"ל ממשיכים בפעילות ברצועת עזה

כלי טיס של חיל האוויר תקפו אתמול (ו') אתר שיגור ממנו בוצעו במהלך המלחמה שיגורים לעבר העיר אשדוד.

במהלך הלילה, כלי טיס תקפו אתר שיגור בחאן יונס ממנו בוצעו במהלך המלחמה שיגורים לעבר כוחותינו ואף היה ערוך לבצע שיגורים נוספים מהמרחב לעבר כוחות צה"ל שפועלים ברצועה.

כוחות צוות הקרב של חטיבת 'יפתח' (679) זיהו חוליית מחבלים נערכים לבצע ירי לעבר כוחותינו מתוך מבנה צבאי במרכז רצועת עזה. מטוסי קרב של חיל האוויר תקפו את המבנה בו פעלה החולייה וחיסלו את המחבלים. 

בנוסף, כלי טיס של חיל האוויר בשיתוף חטיבת האש של אוגדה 99 תקפו רכב בו שהו שמונה מחבלים מארגון הטרור חמאס במרכז רצועת עזה.

מטוסי קרב וכלי טיס של חיל האוויר תקפו ביממה האחרונה יותר מ-25 מטרות של ארגוני הטרור ברצועת עזה, בהן מבנים צבאיים בהם פעלו מחבלים חמושים, מחסני אמל"ח, תשתיות תת קרקעיות ותשתיות טרור נוספות.

מצורף תיעוד מתקיפות צה"ל ברצועת עזה: https://bit.ly/4aQfgYp

מצורפות תמונות הכוחות ברצועת עזה: https://IDFANC.activetrail.biz/ANC270420245675454567554

