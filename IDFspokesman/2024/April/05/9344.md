## Message 9344

דובר צה״ל:

סיכום ממצאי התנהלות חיל האוויר בזמן חטיפתה של אפרת כ"ץ ז"ל ב-7 באוקטובר מקיבוץ ניר עוז

ממצאי בדיקת תפקודו של חיל האוויר בזמן חטיפתה של אפרת כ"ץ ז"ל מביתה בקיבוץ ניר עוז, במהלך מתקפת הפתע הרצחנית שהוביל ארגון הטרור חמאס ב-7 באוקטובר, הוצגו היום (ו׳) למשפחתה ולמשפחות החטופים המעורבים באירוע.

הבדיקה נעשתה על ידי צוות ייעודי שהוקם בהנחיית מפקד חיל האוויר, על מנת לבדוק את הנושא, במקביל לתחקירים המעמיקים של כלל אירועי הלחימה ב-07/10. הבדיקה התבצעה על סמך סרטי התקיפה ממסוק הקרב שלחם בגזרה באותו הזמן ומכלי הטיס המאויש מרחוק, מצלמות האבטחה של קיבוץ ניר עוז, ועל סמך העדויות מצוותי האוויר שפעלו באזור, וכן מבני משפחתה של אפרת כ"ץ ז"ל ועדים נוספים שהיו במקום בעת האירוע.

בשבעה באוקטובר צה״ל כשל בהגנה על אזרחים ויצא למלחמה. במהלך מתקפת הפתע, חמאס וארגוני טרור נוספים פלשו למספר יישובים ישראלים, רצחו אזרחים ישראלים וזרים.

מממצאי הבדיקה עולה כי במהלך הקרבות והתקיפות האוויריות, אחד ממסוקי הקרב שלקח חלק בלחימה, ביצע ירי לעבר כלי רכב שהיו בו מחבלים, ואשר בדיעבד על פי העדויות התברר שהיו בו גם חטופים. 
כתוצאה מהירי נהרגו מרבית המחבלים שאיישו את כלי הרכב, וככל הנראה אפרת כ"ץ ז"ל.

ממסקנות צוות הבדיקה עולה כי ככל שנכחו חטופים ישראלים בכלי הרכב הנע, לא ניתן היה להבחין בהם במערכות התצפית הקיימות, וכי הירי הוגדר כירי על רכב עם מחבלים.

מפקד חיל האוויר, אלוף תומר בר, סיכם את ממצאי האירוע והדגיש כי חיל האוויר ביצע תחקיר כן ושקוף, מתוך מחויבות עמוקה למשפחה השכולה ולמשפחות החטופים.
כמו כן, קיבל את תוצאות בדיקת הצוות תוך שציין כי הממצאים מתייחסים לחלקו של חיל האוויר באירוע זה. 
מדובר באירוע טרגי ומצער אשר התרחש בעיצומה של לחימה בתנאי אי וודאות, מפקד חיל האוויר לא מצא דופי בפעולת צוות המסוק, שפעל לפי הפקודות תחת מציאות מלחמתית מורכבת.

ממצאי צוות הבדיקה הוצגו למשפחה השכולה ולמשפחות החטופים. צה"ל משתתף בצערה של משפחת כ"ץ וקהילת ניר עוז.
לצד המשך המלחמה, צה"ל ממשיך בתחקיר אירועי ה-07/10, לרבות האירועים בניר עוז. בסיומם יוצגו הממצאים בשקיפות לציבור.

