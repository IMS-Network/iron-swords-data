## Message 9352

דובר צה״ל:

צה"ל ממשיך להשמיד את תשתיות תת-הקרקע ברצועת עזה; 3 מנהרות הושמדו במרחב חטיבת חאן יונס

מתחילת מלחמת "חרבות ברזל", צה"ל פועל אל מול תשתיות תת-הקרקע ברצועת עזה. בחודשים האחרונים פעלו כוחות צה"ל בהובלת אוגדה 98 ויחידת יהל״ם לאיתור, מיפוי והשמדת מנהרות בחטיבת חאן יונס של חמאס. במסגרת הפעילות אותרו 3 מנהרות התקפיות שהיו במעקב מודיעיני וטכנולוגי של צה"ל בשנים האחרונות, ולאחר פעילות קרקעית ממוקדמת מופו והושמדו. הפעילות בוצעה בשיתוף פעולה בין מערך ההנדסה של פיקוד הדרום, אוגדת עזה, אוגדה 98 ויחידת יהל״ם.

אחת המנהרות נחשפה לפני כעשור, ובשנת 2021 במהלך מבצע "שומר החומות" היא הותקפה מהאוויר ונהרגו בה מספר מחבלי חמאס. בתחילת המלחמה היא הותקפה במספר נקודות בכדי למנוע פעילות התקפית, ובשבועות האחרונים היא הושמדה באמצעות חבלה. 

מנהרה נוספת נחשפה בשנת 2014 כמנהרת טרור שחצתה לשטח מדינת ישראל והושמדה. ארגון הטרור חמאס לא שיקם את המנהרה מאז, ובשבועות האחרונים הושמד מקטע נוסף של המנהרה באמצעות חבלה בעומק הרצועה. 

המנהרה השלישית שהושמדה בשבועות האחרונים נחשפה בשנת 2019, לפני הקמת המכשול התת-קרקעי, כאשר סנף אחד של המנהרה חצה במאות מטרים בודדים לשטח מדינת ישראל. הסנף היה מאז בשליטה ובאחיזה מבצעית ומודיעינית מלאה של צה"ל והונחו בו סנסורים ומטענים במטרה לשמש את צה״ל במידה והיה נדרש לכך, זאת כחלק מפעילות מיוחדת אל מול מערך תת-הקרקע של ארגון הטרור חמאס. מתחילת המלחמה הותקפה המנהרה מספר רב של פעמים, זאת לצד מספר פעולות נוספות שנטרלו את הסנף שחצה לשטח מדינת ישראל. המנהרה לא שימשה לטבח ב7/10 ונשלטה בתצפית ובאש לאורך המלחמה. 

צה"ל ימשיך לפעול להשמדת כלל המנהרות ברצועה ולשלילת כלל יכולות ארגוני הטרור ובראשם חמאס לפגוע באזרחי מדינת ישראל.

מצורף תיעוד מהשמדת המנהרות: https://bit.ly/3J6s015

