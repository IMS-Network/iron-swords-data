## Message 9502

דובר צה"ל:

לראשונה אחרי 50 שנה; 74 צוערים סיימו את קורס הקצינים הקרביים במילואים ביבשה

קורס הקצינים הקרביים במילואים ביבשה הסתיים היום (ה׳) בטקס שנערך בבית הספר לקצינים (בה״ד 1) במחנה ״לסקוב״, במצפה רמון. הטקס התקיים בראשות מפקד זרוע היבשה, אלוף תמיר ידעי, מפקד פיקוד ההכשרות והאימונים, אלוף דוד זיני ומשפחות בוגרי הקורס.

קורס הקצינים במילואים הוא קורס ייחודי, הכולל שבעה שבועות הכשרה המתקיימים ברקע המלחמה. הלוחמים גויסו בצו 8, ולאחר חמישה חודשי לחימה בכלל הגזרות בחרו לצאת לקורס הקצינים הקרביים במילואים. 
במהלך הכשרתם בגדוד ״דולב״, ביצעו הצוערים במילואים תרגולים משולבים עם כוחות הנדסה ושיריון, התנסו כמפקדי מחלקות בלחימה ברצועת עזה ורכשו את הידע הטקטי הנדרש לקצין לוחם. 

74 הקצינים המסיימים מצטרפים לשורת הפיקוד של צה״ל ועתידים להשתלב בתפקידי הקצונה ביחידות המילואים הלוחמות, לפקד בכלל הגזרות ולהוביל את צה״ל בלחימה. 

מדברי מפקד זרוע היבשה, אלוף תמיר ידעי: ״היום אני מבקש להצדיע ולהודות למשפחה הזאת, משפחת המילואים, שעמדה איתנו בדבר הגדול, משפחה מתייצבת, משפחה מגויסת, משפחה מחפה, משפחה מלכדת, משפחה טובה. רגע אחד בבגדי חג ורגע אחרי בשדה הקרב, רגע אחד בקריירה ורגע אחרי במלחמה. רגע אחד חיי משפחה ורגע אחרי בצבא. אני מלא בהערכה לבחירה שלכם להכיר בכוח ההובלה שלכם, לצאת לקצונה באמצע החיים, ממקום בשל ועם הקרבה עצומה״.

מדברי מפקד בית הספר לקצינים, אלוף-משנה יהודה ואך: ״בעוד מספר ימים נחגוג את חג הפסח, חג בצילה של מלחמה. נספר על גבורתם של הלוחמים, על נכונותם להילחם על הארץ, נספר על נכונותו של העם להילחם על אדמתו, אך מעל לכל נספר על גבורתם של לוחמי המילואים אשר נלחמים כבר למעלה מחצי שנה בכל זירות המלחמה״.

מצורף תיעוד מפעילות גדוד ״דולב״ במהלך ההכשרה: 
https://bit.ly/3JoQZNe
 
מצורפות תמונות מטקס סיום הקורס:
https://idfanc.activetrail.biz/ANC18042684

