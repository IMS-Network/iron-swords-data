## Message 12013

דובר צה"ל:

מטוסי קרב של חיל האוויר תקפו במהלך הלילה, באופן ממוקד ובהכוונה מודיעינית של אמ"ן, שב"כ ופיקוד הדרום, מחבלים שפעלו במתחם פיקוד ושליטה במרחב ששימש בעבר כבית ספר "שג'עייה" של אונר"א שבעיר עזה. 

מחבלי החמאס השתמשו במתחם בית הספר לפעילות צבאית, תכנון והוצאה לפועל של פעולות טרור נגד כוחות צה"ל ומדינת ישראל.

טרם התקיפה ננקטו צעדים רבים בכדי לצמצם את הסיכוי לפגיעה באזרחים, לרבות שימוש בחימוש מדויק, חוזי מהאוויר ומידע מודיעיני נוסף.

ארגון הטרור חמאס מפר באופן שיטתי את הדין הבין לאומי, תוך ניצול אכזרי של מוסדות אזרחיים והאוכלוסייה כמגן אנושי לפעולות טרור. צה"ל ימשיך לפעול בעוצמה ובנחישות כנגד ארגוני הטרור.

