## Message 13194

בתקיפות חיל האוויר ביממה האחרונה, חוסלו עשרות מחבלים והושמדו יותר מ-110 מטרות טרור של ארגון הטרור חיזבאללה, בהן משגרים שכוונו לעורף מדינת ישראל ומחסני אמצעי לחימה. בנוסף, הותקפו מהאוויר כ-40 מטרות טרור של חמאס ברצועת עזה, בהם חוליות מחבלים, מבנים צבאיים ותשתיות טרור נוספות.

ברצועת עזה, לוחמי צוותי הקרב החטיבתיים הפועלים בפיקוד אוגדה 162 חיסלו מהאוויר ומהקרקע במרחב ג'באליה עשרות מחבלים והשמידו תשתיות טרור ביממה האחרונה.
במספר פעילויות של צק"ח 401 הכוחות חיסלו מהקרקע ומהאוויר מחבלים במהלך נסיון פגיעה בכוחותינו.

כוחות אוגדה 252 חיסלו ביממה האחרונה מחבלים רבים במרכז הרצועה, בהם מחבלי חמאס שניסו להטמין מטענים בסמוך לכוחות ומספר חוליות מחבלים נוספות שהיוו איום על הכוחות.
במספר פעילויות של צק"ח הנח"ל ברפיח, בפיקוד אוגדת עזה,  הכוחות הכווינו תקיפות כלי טיס של חיל האוויר בהן חוסלו מספר מחבלים.

