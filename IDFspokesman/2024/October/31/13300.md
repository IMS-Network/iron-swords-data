## Message 13300

דובר צה"ל:

צה"ל תקף מחסני אמצעי לחימה ומפקדות בשימוש כוח רדואן ויחידת החימוש של חיזבאללה בסוריה

מטוסי קרב של חיל האוויר תקפו לפני זמן קצר, בהכוונת אגף המודיעין, מחסני אמצעי לחימה ומפקדות בשימוש כוח רדואן ויחידת החימוש של ארגון הטרור חיזבאללה במרחב אל-קוצייר בסוריה.

צה"ל מבצע בחודשים האחרונים תקיפות לצמצום העברות אמצעי לחימה מאיראן דרך סוריה לחיזבאללה בלבנון.

יחידת החימוש של חיזבאללה אחראית על אחסנת אמצעי הלחימה בתוך לבנון, ולאחרונה הרחיבה את פעילותה לסוריה בתוך הכפר אל-קוצייר בסמיכות לגבול סוריה לבנון.
בכך, חיזבאללה מייצר לעצמו תשתית לוגיסטית להעברות אמצעי לחימה מסוריה ללבנון דרך מעברי הגבול.

תקיפת מחסני אמצעי הלחימה מתווספת למאמץ תקיפת התשתיות של יחידה 4400, היחידה האחראית בחיזבאללה על העברות אמצעי לחימה מאיראן דרך סוריה ללבנון, ותקיפת מספר מעברים בגבול בין סוריה ללבנון בחודש האחרון. 
מעברים אלו משמשים את חיזבאללה להעברות אמצעי לחימה.

חיזבאללה, בתמיכת המשטר הסורי, מסכן את בטחונם של אזרחי סוריה ולבנון בכך שמבסס מפקדות וכוחות במרחבים אזרחיים במדינות אלו.

