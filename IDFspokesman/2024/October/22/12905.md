## Message 12905

דובר צה״ל:

צה״ל תקף במהלך הלילה מטרות טרור של ארגון הטרור חיזבאללה בביירות: הותקף בסיס מרכזי של היחידה הימית של הארגון

במהלך הלילה מטוסי קרב של חיל האוויר, בהכוונה מודיעינית של אגף המודיעין וחיל הים, תקפו בביירות מחסני אמצעי לחימה, מפקדות ומטרות טרור נוספות של ארגון הטרור חיזבאללה. 

חלק מהמטרות שהותקפו הן תשתיות תת קרקעיות, ובהן כלים אוויריים וימיים המשמשים את הארגון להוצאת מתווי טרור נגד מדינת ישראל.

בין המטרות הותקף הבסיס המרכזי של היחידה הימית של ארגון הטרור חיזבאללה בביירות.
הבסיס שימש את היחידה כמוקד פעילות מרכזי של הארגון: אחסון כלי שיט מהירים, ניהול ניסויים והדרכות לכוח הימי של הארגון.

כלי השיט של היחידה נועדו לפגיעה בכלי שיט של חיל הים ובמטרות ימיות ואסטרטגיות במרחב הימי של ישראל.

טרם התקיפה ננקטו צעדים רבים על מנת לצמצם את הסיכוי לפגיעה באזרחים, הכוללים אזהרות מקדימות וממוקדות לאוכלוסייה באזור.

