## Message 10261

דובר צה״ל:

בית הדין הצבאי המחוזי הרשיע את סא"ל דן שרוני בעשרות אישומים הנוגעים לעבירות מין ופגיעה בפרטיות

לאחר שהוגשה תלונה, נפתחה חקירת המשטרה הצבאית בפרשה החמורה, ובמסגרתה נעצר הקצין ביום 9 בנובמבר 2021. במסגרת החקירה המקיפה נגבו תלונות מצד עשרות נפגעות ונפגעי עבירה, ובוצעו עשרות רבות של פעולות חקירה לשם מיצוי חקר האמת. 

עם סיום החקירה, ביום 22 בדצמבר 2021, הגישה התביעה הצבאית כנגד הנאשם כתב אישום המונה עשרות רבות של אישומים בגין עבירות פגיעה בפרטיות, מעשים מגונים, חדירה לחומר מחשב, והתנהגות שאינה הולמת. לאחר הגשת כתב האישום, נוהל בבית הדין הצבאי המיוחד הליך הוכחות מורכב וממושך, שבמסגרתו העידו נפגעות ונפגעי עבירה, לצד עדים נוספים, והוגשו ראיות דיגיטליות רבות. 

היום, הרשיע בית הדין הצבאי המחוזי את סא"ל דן שרוני בעשרות מפרטי האישום שיוחסו לו.

בית הדין הצבאי אימץ באופן מלא את עדויותיהן של נפגעות ונפגעי העבירה, ודחה את גרסתו של הנאשם שלפיה פעל ממניע שאינו מיני. בית הדין עמד בהרחבה על שיטתיות המעשים שביצע, בפקודותיו, בעמיתותיו ובנפגעות נוספות, ועל עצמת השבר ואובדן האמון שחשו עם גילוי האירועים. 

 דיון הטיעונים לעונש צפוי להיקבע בהמשך. עד למועד הדיון הבא צפוי הנאשם לעבור הערכת מסוכנות מינית על ידי המרכז להערכת מסוכנות בהתאם לדין.

לאורך כל ההליך המתנהל, עמדה התביעה הצבאית בקשר עם נפגעות ונפגעי העבירה ועדכנה אותם על כל שלבי ההליך.

לאחר תחילת החקירה, הודח הקצין מתפקידו ובהמשך שירותו הצבאי הוקפא והוא מצוי בהקפאת שירות עד ליום זה.

צה"ל רואה בחומרה כל פגיעה על רקע מיני וימשיך לפעול באופן נחרץ למיצוי הדין עם כל מי שייכשל במעשים אלו בקרב משרתיו.

