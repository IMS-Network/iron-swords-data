## Message 10276

דובר צה"ל: 

כוחות אוגדה 98 החלו בפעולה במרחב ש'גאעייה; צה"ל ושב"כ תקפו במהלך הלילה מחבל שפעל מתוך מרחב הומניטרי במרכז הרצועה

כוחות אוגדה 98 החלו ביממה האחרונה במבצע אוגדתי במרחב ש׳גאעייה, מעל ומתחת לקרקע במקביל. זאת בעקבות מידע מודיעיני המעיד על הימצאות מחבלים ותשתיות טרור במרחב.

לוחמי צוות הקרב של חטיבה 7 החלו בפעילות ממוקדת באור יום במרחב ש'גאעייה. במהלך הלילה, צוות הקרב של חטיבת הצנחנים החל לפעול ופשט על תשתיות טרור במרחב.

במקביל לכניסת הכוחות, כלי טיס של חיל האוויר בשיתוף עם מכלול האש של אוגדה 98 תקפו עשרות תשתיות טרור של ארגון הטרור חמאס.
בנוסף, לפעולה קדמו מספר תקיפות אוויריות משמעותיות בצפון רצועת עזה, במהלכן חוסלו עשרות מחבלים שהסתתרו בבתי ספר ומתקנים ששימשו את ארגון אונר"א.

במהלך הלילה מטוסי קרב של חיל האוויר, בהכוונה מודיעינית של אמ״ן ושב״כ, תקפו מחבל של ארגון הטרור חמאס ששהה במבנה באיזור דיר אל בלאח. המחבל פעל מתוך המרחב ההומניטרי, בו השתמש הארגון כמגן לפעילות טרור.

כחלק מתהליך ההכנה לתקיפה בוצע פינוי של אוכלוסייה אזרחית המצויה סביב המבנה ממנו פעל המחבל, בוצעו בדיקות חוזי מהאוויר, חימוש מדויק ושימוש באמצעים נוספים, לצמצום פגיעה באזרחים.

ארגון הטרור חמאס מפר באופן קבוע את הדין הבין לאומי תוך ניצול שיטתי של מבנים אזרחיים והאוכלוסייה האזרחית כמגן אנושי לפעולות טרור נגד מדינת ישראל.

מצורף תיעוד מתקיפות צה"ל ברחבי הרצועה: https://bit.ly/3L1jcKy

מצורף תיעוד מכניסת הטנקים של חטיבה 7 ללחימה במרחב ש'גאעייה: https://bit.ly/3xC5SJB

