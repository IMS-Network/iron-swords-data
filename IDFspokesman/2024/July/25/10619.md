## Message 10619

הודעה משותפת לדובר צה״ל ודוברות שב״כ:

צה״ל ושב״כ חילצו את החטופה שנרצחה מיה גורן, ואת החללים החטופים רס"ר (מיל') אורן גולדין, סמ"ר תומר אחימס וסמל קיריל ברודסקי ז"ל ממרחב חאן יונס במבצע של אוגדה 98 

במהלך מבצע של כוחות אוגדה 98 בהובלת חוקרי ורכזי השב״כ בשטח, חולצו אתמול (ד') החטופה שנרצחה מיה גורן, והחללים החטופים רס"ר (מיל') אורן גולדין, סמ"ר תומר אחימס, סמל קיריל ברודסקי ז"ל מחאן יונס.
על פי מידע מודיעני מהימן שנמצא ברשותנו, עולה כי מיה גורן ז"ל נרצחה, ורס"ר (מיל') אורן גולדין, סמ"ר תומר אחימס וסמל קיריל ברודסקי ז"ל נפלו בקרב במהלך מתקפת הטרור האכזרית ב-7 באוקטובר, וגופותיהם נחטפו לעזה.

החילוץ בוצע אתמול (ד׳), על ידי כוחות שב״כ יחד עם צוות הקרב של חטיבת הקומנדו, כוחות יהל״ם ואגוז בפיקוד אוגדה 98.

המאמץ המודיעיני המקדים למבצע נוהל על ידי שירות הביטחון הכללי בשילוב של מידע מודיעיני מחקירות מחבלים בשב"כ, מאמצים מודיעיניים בשיתוף צוות מודיעיני של מפקדת החטופים באגף המודיעין, ונוספים שהביאו לכדי ביצוע המבצע.

לצד המאמץ המבצעי, צוות החטופים והנעדרים ומרכז החטופים והנעדרים בחטיבת הנפגעים באגף כוח האדם, אשר אמון על ליווי משפחות החטופים, פעל יחד עם המכון לרפואה משפטית ומשטרת ישראל לזיהוי החטופים ומסירת ההודעות למשפחות. 

צה"ל והשב"כ ממשיכים, גם בשעה זו, בהפעלת כלל המאמצים המבצעיים והמודיעיניים, על מנת לממש את המשימה הלאומית העליונה להשבת כלל החטופים והחטופות.

