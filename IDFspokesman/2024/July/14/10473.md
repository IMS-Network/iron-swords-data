## Message 10473

דובר צה״ל: 

הצהרת הרמטכ״ל: החיסולים חשובים לפירוק שיטתי של חמאס וליצירת תנאים להסכם להחזרת חטופים 

הרמטכ״ל על לוחמי שלדג: אזרחי ישראל צריכים לדעת שיש כאן דור של לוחמים ומפקדי מופת שגבורתם עוד תדובר רבות

מצורפת הצהרת הרמטכ״ל, רב-אלוף הרצי הלוי: https://bit.ly/3S2HBUg

מצורפים דבריו המלאים של הרמטכ״ל:
"ערב טוב, אני מגיע עכשיו ממפגש עם מפקדי ולוחמי 'שלדג'. אחת מהיחידות של צה"ל, שנלחמות מזה תשעה חודשים במלחמה שנכפתה עלינו בעקבות המתקפה הרצחנית של חמאס בשבעה באוקטובר. אני רואה את עשייתם של לוחמי ומפקדי 'שלדג', לאורך כל המלחמה ובכל הזירות, ואזרחי ישראל צריכים לדעת שיש כאן דור של לוחמים ומפקדי מופת שגבורתם עוד תדובר רבות.
אנחנו לא עוצרים, לא מפסיקים להילחם. פועלים בכל רצועת עזה בשיטות לחימה שונות. מזה כחודשיים אנחנו מתמרנים ברפיח ומביאים הישגים צבאיים משמעותיים. הורגים עוד ועוד מחבלים, משמידים את תשתיות הטרור של חמאס ופוגעים ביכולותיו. אתמול, בפעולה משותפת של צה"ל ושב"כ, תקפנו מתחם בחאן יונס בו הסתתרו מוחמד דף, מפקד הזרוע הצבאית של חמאס – האיש שתכנן ונתן את פקודת ההתקפה בשבעה באוקטובר; לצידו, רפעא סלמה, מפקד חטיבת חאן יונס ואיתם עוד מחבלים וסייענים נוספים. התקיפה הזו היא תוצאה של יכולת מבצעית שבנינו, המשלבת בין יכולות מודיעיניות מתקדמות של שב"כ ואמ"ן ויכולות תכנון וביצוע איכותיות מאוד של חיל האוויר. על-פי המודיעין שעמד לרשותנו בזמן התקיפה, לא היו חטופים במתחם. על-פי המידע שעלה לאחר התקיפה, לא נפגעו בתקיפה חטופים. חשוב לי מאוד לחדד את זה.
עדיין מוקדם לסכם את תוצאות התקיפה, שחמאס מנסה להסתיר. אנחנו נחושים להמשיך ולרדוף את בכירי החמאס, מי שתכננו והוציאו לפועל את הטבח של השבעה באוקטובר והקדישו את חייהם לרצח של חפים מפשע. מוחמד דף פחד למות, לכן הוא הסתתר בצורה שאפילו פעולה ביכולת שלו לפקד. הוא הסתתר והקריב איתו את אנשיו ואזרחים שהיו מסביב, היו בסכנה, מעטים נפגעו. מצאנו אותו, נמצא גם את הבאים בתור.
החיסולים האלה הם חלק אחד מהלחץ הצבאי המתמשך והמשתנה, שצה"ל מפעיל בכל חלקי רצועת עזה. בכל יום ישנם הרוגים רבים לחמאס, כוחות קרקעיים שתוקפים בגבורה, טייסים שתוקפים בדיוק רב ובאיכות גבוהה, מחלצים פצועים מתוך השטח, תוך הפעלת תחבולה רבה. כל אלה עטופים במודיעין איכותי ועדכני. זה חשוב לפירוק השיטתי של ארגון הטרור חמאס; זה חשוב מאוד גם ליצירת התנאים להסכם להחזרת החטופים. הסכם למען השבת החטופים הוא ציווי מוסרי וערכי דחוף להצלת חיים. צה"ל מייצר את כל הלחץ הנדרש ליצירת התנאים הטובים ביותר להסכם כזה, וכך פעלנו מאז סיומו של ההסכם הקודם. צה"ל יידע לעמוד בכל הסכם שיאושר על ידי הדרג המדיני, וגם בתום הפסקת אש, לשוב ולחזור להילחם בעוצמה רבה מאוד. צה"ל לא יחדל מלפעול לשחרור החטופים, אלה שמחוג הזמן עובר עליהם בקושי רב, ולא נוותר על המשך הפגיעה בחמאס עד השגת המטרה הזו וכמובן לא נוותר על ההשגה של בטחון לאזרחי מדינת ישראל.
אנחנו בעוצמות גבוהות של לחימה בצפון. לצד הישגים גוברים והולכים בפגיעה בחיזבאללה, אנחנו לרגע לא שוכחים את מצוקת תושבי הצפון בתשעת החודשים האחרונים; אנחנו כל רגע כואבים את ההרוגים והנפגעים מתקיפות חיזבאללה. הייתי בימים האחרונים באחד הישובים הצמודים לגבול, כמובן לא בפעם הראשונה. ראיתי את הנזק, פגשתי את הנהגת המקום, שמעתי מהם דברים קשים – את הקושי הזה אנחנו מתרגמים לנחישות בלחימה, ובהמשך לפתרונות אמיתיים ולהחזרת התושבים בביטחון לבתיהם. אנחנו מוכנים ונערכים לשלב הבא בלבנון.
לצד המשך הלחימה, בימים אלה, אנחנו מתחקרים את אירועי השבעה באוקטובר ומה שהוביל אליהם. זהו תהליך הכרחי בכדי שנוכל ללמוד, לתקן ובעיקר להבטיח חזרה של תושבי הדרום לבתיהם בביטחון. בשבוע שעבר הצגנו את תחקיר הקרב בקיבוץ בארי לקהילת הקיבוץ ולמשפחות השכולות. היו סיבות בגינן הצגנו ראשית תחקיר זה – אירועים שנויים במחלוקת בקרב הזה, הדירו שינה מעיני רבים. זהו צעד הכרחי בבניית האמון המחודש בין צה"ל לקהילות יישובי הדרום, והוא עובר דרך תחקיר אמת, נוקב ומקצועי כפי שעשינו.
ממצאי התחקיר קשים וכואבים. לצידם מצאנו גילויי גבורה ועוז רוח רבים של תושבים, של לוחמים ושל מפקדים רבים, שהגנו בגופם על אנשי הקיבוץ, תוך שהם מחרפים את נפשם בלי גבול. ללוחמים שנלחמו בשבעה באוקטובר אין לי מלבד הערכה עצומה. אני מצדיע להם ולגבורה שהפגינו לאורך שעות ארוכות של לחימה, בתנאים קשים מאוד ואל מול מורכבויות גדולות. בתוך לחימה מורכבת שכזו נעשו טעויות, התקבלו החלטות שחלקן גורליות, מהן אנו לומדים ונלמד. לא ניתן לפעול במציאות כזו מבלי לטעות. אני גאה מאוד להיות מפקדם של אותם לוחמים ומפקדים.
כל מעשה גבורה שעשו, הוא שלהם; בכל טעות שלהם, יש לי חלק. 
אין היבט של התנהלות הצבא שלא נתחקר ונציג לציבור ככל שנוכל – זה כולל את התפיסות המ

