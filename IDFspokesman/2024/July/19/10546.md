## Message 10546

הודעה משותפת לדובר צה״ל ודוברות שב״כ: 

צה"ל ושב"כ חיסלו את קצין המודיעין הצבאי של חטיבת העיר עזה בארגון הטרור חמאס

במסגרת התקיפה המשותפת של צה"ל ושב"כ אמש (ה׳), בה מטוס קרב תקף מחבלים ששהו במתחם אונר״א במרחב זיתון, ששימש כמפקדה של חטיבת העיר עזה של ארגון הטרור חמאס; חוסל המחבל עאדל חמדיה, קצין המודיעין הצבאי של חטיבת העיר עזה בארגון הטרור.

חמדיה פועל בתפקידו משנת 2019, במסגרת תפקידו היה אחראי על הפעלת האיסוף ובניית תמונת המודיעין החטיבתית לקראת הטבח הרצחני בשבעה באוקטובר.
במהלך המלחמה שימש כאחראי על הכוונת פעילויות התקפיות לעבר כוחותינו, וגיבוש תמונת המודיעין אודות הכוחות המתמרנים.

בנוסף, במסגרת תפקידו היה אחראי חמדיה על איסוף המודיעין והערכות המצב לבכירי חטיבת עזה ולבכירי הזרוע הצבאית של ארגון הטרור חמאס.
מחלקתו הייתה אחראית על קידום מתווים אופרטיביים כנגד כוחותינו המתמרנים ואל מול יישובי הדרום.

ארגון הטרור חמאס מפר באופן שיטתי את הדין הבין לאומי, תוך ניצול אכזרי של מוסדות אזרחיים והאוכלוסייה כמגן אנושי לפעולות טרור.

