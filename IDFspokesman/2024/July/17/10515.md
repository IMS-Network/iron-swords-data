## Message 10515

דובר צה״ל: 

ראש אגף כוח האדם למיועדים לשירות הביטחון בפסטיבל מתגייסים: "אנחנו עמלים בחודשים האחרונים בכפוף לחוק, לגייס ולשלב באופן מיטבי את אחינו החרדים בצה"ל. השירות בצה"ל, למען ביטחון המדינה האהובה שלנו, הוא זכות אדירה של דור התקומה, זכות ולא נטל"

ראש אגף כוח האדם, אלוף יניב עשור ביקר הערב (ד׳), בפסטיבל המתגייסים השנתי שהתקיים בפארק גני יהושע.

הפסטיבל אורגן על ידי יחידת "מיטב" באגף כוח האדם בשיתוף מועדון ההטבות לחיילים של יחד למען החייל "מועדון יותר", האגודה למען החייל ועמותת FIDF. 
הפסטיבל התקיים במטרה לאפשר שיח ומפגש בלתי אמצעי של מועמדים לשירות הביטחון עם צה״ל עוד לפני הגיוס ולעודד לגיוס קרבי ומשמעותי. 
במהלך הפסטיבל, חילות צה״ל השונים, בהובלת זרוע היבשה, קיימו מיצגים המשקפים את עשייתם. המייצגים הופעלו על ידי נציגים שנתנו מענה לשאלות המועמדים לשירות הביטחון בנוגע לגיוס ולשירות הצבאי. בין הנציגים היו גם לוחמים ולוחמות אשר לחמו במלחמה בגזרות השונות ובאו לשוחח עם דור המתגייסים הבא.

בנוסף, לאורך הפסטיבל פעל אוהל של יחידת "מיטב" בו המועמדים לשירות הביטחון יכלו להפגש עם קציני מיון ונציגים מקצועיים בכדי לקבל מענה פרונטלי ומהיר לצרכיהם.

מדברי ראש אגף כוח האדם, אלוף יניב עשור: ״השירות הצבאי הוא מסע שבו תגלו שיש בתוככם כוחות אדירים שלא הכרתם. בין היתר, השירות יאפשר לכם לפגוש ולהכיר חברים וחברות מכל גווני החברה הישראלית. אנחנו עמלים בחודשים האחרונים בכפוף לחוק, לגייס ולשלב באופן מיטבי את אחינו החרדים בצה"ל. השירות בצה"ל, למען ביטחון המדינה האהובה שלנו, הוא זכות אדירה של דור התקומה, זכות ולא נטל. כשם שפה באוהל של ׳מיטב׳, פגשתם מש"קי וקציני מיון שעושים הכל כדי להתאים לכם שיבוץ מתאים לצרכים של צה"ל, לכישורים ולרצונות שלכם, כך אנחנו פועלים כדי לבנות מסלולים ותנאים המאפשרים לחרדים לשרת ולהשתלב בצבא. אני מאחל שבשנה הבאה, נראה את כולם משרתים יחד בכל היחידות. שבטנק המתמרן בסמטאות עזה ילחמו יחד חייל מתל אביב, מהקיבוץ בדרום, מהכפר בגליל וגם חייל חרדי מירושלים. כך גם בשולחנות המודיעין, בחיל האוויר והים, ביחידות תומכות הלחימה ובמטה״.

מצורף תיעוד מדברי ראש אגף כוח האדם: https://bit.ly/4d5POip

