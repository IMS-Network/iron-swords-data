## Message 10497

דובר צה"ל: 

נמשך המצוד אחר המחבלים שביצעו את הירי הבוקר לעבר רכב ישראלי בצומת ראמין; לוחמי צה"ל, שב"כ ומג"ב עצרו הלילה תשעה מבוקשים והחרימו כספי טרור ואמצעי לחימה ברחבי יהודה ושומרון ובחטיבת הבקעה והעמקים

כוחות צה"ל ממשיכים במצוד אחר המחבלים שביצעו את הירי הבוקר לעבר רכב ישראלי בצומת ראמין שבצפון השומרון.

כמו כן, כוחות צה"ל, המנהל האזרחי ומג"ב בהכוונת מודיעין פיקוד המרכז ושב"כ, פעלו הלילה בשלוש חטיבות מרחביות ברחבי פיקוד המרכז, נגד חברות חלפנות אשר הופללו כמעורבות בהעברת כספים לארגוני טרור. הכוחות החרימו כספי טרור ותחקרו חשודים בהחזקת הכספים.

במהלך הלילה, בפעילות של חטיבת בנימין באל בירה, לוחמי מג״ב חיסלו מחבל שדקר לוחם. הלוחם נפצע באורח קל ופונה לקבל טיפול רפואי בבית חולים.

בחטיבות מנשה, אפרים, עציון ויהודה נעצרו שמונה מבוקשים החשודים במעורבות בפעילות טרור.
בשכם שבחטיבת שומרון, הלוחמים ביצעו ירי לעבר חמוש שזוהה במרחב ועצרו מבוקש נוסף. 

המבוקשים שנעצרו ואמצעי הלחימה שהוחרמו הועברו להמשך טיפול כוחות הביטחון.

עד כה נעצרו מתחילת המלחמה כ-4,400 מבוקשים ברחבי אוגדת יהודה ושומרון והבקעה, כ-1,850 מהם משויכים לארגון הטרור חמאס.

מצורף תיעוד מפעילות כוחות צה"ל במצוד אחר המחבלים: https://bit.ly/3S8t5KA

מצורף תיעוד מפעילות הכוחות באוגדת יהודה ושומרון: https://bit.ly/3S50ZQr 

מצורפות תמונות מפעילות הכוחות: https://IDFANC.activetrail.biz/ANC1607202475478540

