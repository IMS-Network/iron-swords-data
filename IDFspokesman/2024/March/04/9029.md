## Message 9029

דובר צה"ל:

לוחמי צה״ל, שב״כ ומג״ב הרסו הלילה בעיר שכם את דירת אחד המחבלים מהפיגוע בצומת חמרה בו נרצחו בנות משפחת די; הכוחות השלימו מבצע חטיבתי שנמשך כ-6 שעות באלעמרי בו עצרו מבוקשים ותחקרו חשודים רבים

לוחמי צה״ל, שב״כ ומג״ב פעלו הלילה בעיר שכם שבשומרון להריסת דירת המחבל אעהד מצרי שלקח חלק בביצוע פיגוע הירי ב-7 באפריל 2023 בצומת חמרה בו נרצחו בנות משפחת די ז״ל.

במהלך הלילה ברחבי יהודה ושומרון ובחטיבת הבקעה והעמקים נעצרו 13 מבוקשים.

במבצע שארך כשש שעות באלעמרי שבחטיבת בנימין, פעלו הלוחמים בהכוונת שב"כ ועצרו שני מבוקשים.
בנוסף, הכוחות תחקרו חשודים רבים והחרימו חומרי הסתה של ארגון הטרור חמאס. 
במהלך המבצע התפתחה הפרת סדר אלימה במסגרתה חשודים יידו אבנים והשליכו בקבוקי תבערה לעבר הלוחמים שהגיבו בירי, זוהתה פגיעה. כחלק מחילופי האש במרחב, לוחמת מג"ב נפצעה ברגלה ופונתה באורח קל לקבלת טיפול רפואי בבית חולים, משפחתה עודכנה.

בפעילות הנדסית בנור א שמס שבחטיבת מנשה חשפו הכוחות מטענים שהוטמנו מתחת לצירים במטרה לפגוע בכוחותינו.

בחברון שביהודה נעצרו שני מבוקשים ותוחקרו חשודים רבים. בדיר עמאר שבאפרים נעצרו ארבעה מבוקשים ובטובאס שבחטיבת הבקעה והעמקים נעצרו שני מבוקשים נוספים.

המבוקשים שנעצרו וחומרי ההסתה שהוחרמו הועברו להמשך חקירת כוחות הביטחון.

עד כה נעצרו מתחילת המלחמה כ-3,400 מבוקשים ברחבי אוגדת יהודה ושומרון וחטיבת הבקעה והעמקים, כ-1,500 מהם משויכים לארגון הטרור חמאס.

מצורף תיעוד מפעילות הכוחות: https://bit.ly/3wLL1CJ

מצורפות תמונות מפעילות הכוחות הלילה: https://IDFANC.activetrail.biz/ANC040320246422659767

