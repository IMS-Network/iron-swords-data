## Message 9013

דובר צה״ל: 

דימוי מארבים, הגנת יישוב ותרחישי הפרות סדר לשיפור המוכנות להסלמה: הסתיימה השתלמות למידה לכלל מפקדי פיקוד המרכז

השתלמות למידה פיקודית של פיקוד המרכז בהובלת אוגדת יהודה ושומרון התקיימה השבוע בבסיס האימונים 'לכיש' בראשות הרמטכ״ל, רב-אלוף הרצי הלוי ומפקד פיקוד מרכז, אלוף יהודה פוקס, ובהשתתפות רמ״ט פיקוד המרכז, מפקד אוגדת יהודה ושומרון, מפקדי החטיבות ומפקדי הגדודים, בסדיר ובמילואים. 

במסגרת ההשתלמות עברו מפקדי הגדודים במספר תחנות המובלות ע״י מפקדי החטיבות ומדמות תרחישים שונים ואת דרכי התמודדות עימם. 
בכל תחנה מתבצע תהליך למידה, ממעבר על לקחי האירועים האחרונים דרך תכנון וניתוח מענה מבצעי ועד לתרגול במשקפי VR. 

ההשתלמות נועדה לשפר את המוכנות והכשירות של מפקדי הפיקוד לתרחישי הסלמה. 

מדברי הרמטכ״ל, רב-אלוף הרצי הלוי: ״הפעילות העצימה של צה״ל יחד עם השב״כ לסיכול הטרור באיו״ש, מונעת הסלמה ביטחונית, ומאפשרת לנו להתמקד בלחימה  בעזה ובלבנון, ולהביא שם להישגים איכותיים. יש לכם אחריות רבה באיו״ש להשגת מטרות המלחמה, להגיע ערוכים וחזקים לכל משימה. זה חשוב עוד יותר לקראת הרמדאן. את ההישגים האלה לא יכלנו להביא ללא אנשי המילואים הנהדרים שנמצאים כאן, מעריך מאוד את העשייה המשמעותית שלכם בכל הגזרות״. 

מדברי מפקד פיקוד מרכז, אלוף יהודה פוקס: "מוכנות להסלמה זה אירוע מהותי, צריך לשפר כל יום את המצב שלכם לקראת היום הבא. יכול להיות שיהיה אירוע, בין אם אמיתי או לא, שיגרום למאות אלפים לצאת לרחובות ואת הדבר הזה צריך לדמיין ולהיערך אליו מכלל הבחינות. רוצה להביע הערכה רבה לכל מי שעמל על היום החשוב, המשמעותי והמלמד שעברנו". 

מצורף סרטון בנושא: https://bit.ly/48zyGir

מצורפות תמונות בנושא: https://IDFANC.activetrail.biz/ANC414158

