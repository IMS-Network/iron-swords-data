## Message 12005

דובר צה״ל:


כוחות צה״ל החלו בפעולה קרקעית ממוקדת ומתוחמת נגד יעדי טרור של חיזבאללה במרחב הסמוך לגבול בדרום לבנון

בהתאם להחלטת הדרג המדיני, צה״ל החל לפני מספר שעות בפעולה קרקעית ממוקדת ומתוחמת במרחב דרום לבנון נגד יעדי ותשתיות טרור של ארגון הטרור חיזבאללה, במספר כפרים סמוכים לגבול, מהם נשקף איום מיידי וממשי ליישובים ישראלים בגבול הצפון.

צה״ל פועל על פי תוכנית סדורה שתוכננה במטה הכללי ובפיקוד הצפון, ואליה הכוחות התאמנו ונערכו בחודשים האחרונים.

הכוחות הקרקעיים מלווים במאמץ תקיפות של חיל האוויר וכוחות תותחנים, שתוקפים מטרות צבאיות באיזור במאמץ מתואם עם לוחמי כוחות היבשה.

שלבי המערכה אושרו ומתבצעים בהתאם להחלטת הדרג המדיני. מבצע ״חיצי הצפון״ נמשך על פי הערכת המצב במקביל ללחימה בעזה ובזירות נוספות.

צה״ל ממשיך להילחם ולפעול להשגת מטרות המלחמה, ועושה כל מה שנדרש על מנת להגן על אזרחי מדינת ישראל ולהשיב את תושבי הצפון לבתיהם בביטחון. 

אנו מבקשים לא להעביר שמועות ודיווחים לא רשמיים על אודות פעילות כוחות צה״ל, ולהיצמד להודעות הרשמיות בלבד.

