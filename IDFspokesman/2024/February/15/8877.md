## Message 8877

דובר צה"ל:

כוחות צה"ל פועלים נגד ארגון הטרור חמאס בבית החולים נאצר שבחאן יונס; הכוחות עיכבו מספר חשודים בבית החולים

בשעה זו פועלים כוחות צה״ל כנגד ארגון הטרור חמאס בתוך בית החולים נאצר שבחאן יונס.
הפעולה מבוססת על מידע מודיעיני המעיד על פעילות טרור של חמאס בבית החולים ומטרתה הגעה לפעילי טרור, בהם גם חשודים במעורבות בטבח בשבעה באוקטובר. עד כה עוכבו מספר חשודים בבית החולים.

לפעולה קדם מאמץ לפינוי חוסים מבית החולים על מנת לצמצם פגיעה בבלתי מעורבים. 
לטובת פינוי החוסים נפתח מעבר מיוחד לפינוי האוכלוסייה האזרחית השוהה במרחב בית החולים נאצר, לכיוון האזור ההומניטרי.

הכוחות הפועלים במרחב, הוכשרו למשימה וכן תודרכו מראש בעניין החשיבות במניעת פגיעה באזרחים, חולים, צוותים רפואיים וציוד רפואי.
צה״ל ימשיך לפעול בהתאם לדין הבינלאומי וכנגד ארגון הטרור חמאס, הפועל מתוך בתי חולים ותשתיות אזרחיות בדפוס פעולה שיטתי וציני, ללא הבחנה בין האוכלוסיה האזרחית לבין מחבלי הארגון.

