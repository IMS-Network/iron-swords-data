## Message 8829

דובר צה"ל:

הלחימה ברצועת עזה נמשכת; תיעוד: סגירת מעגל של כוחות הקומנדו על חוליית מחבלים שניסתה להפעיל מטענים סמוך ללוחמים במערב חאן יונס

ביממה האחרונה, לוחמי זרוע הים, חיל האוויר והכוחות הקרקעיים ממשיכים בלחימה משותפת ברצועת עזה, תוך סגירת מעגלים מהירה על חוליות מחבלים חמושות והשמדת תשתיות טרור.
לצד הלחימה במרחב חאן יונס, הלוחמים מחסלים מחבלים רבים בצפון הרצועה ובמרכזה.

עוצבת הקומנדו ממשיכה לטהר מרחבי טרור במערב חאן יונס. באחת הפעילויות, לוחמי יחידת אגוז פשטו על מתחם במרחב ששימש את מחבלי חמאס להוצאת מתקפות נגד כוחותינו. 

מכלול האש של עוצבת הקומנדו זיהה חוליית מחבלים שהניחה מטעני נפץ סמוך לכוחות צה"ל שפעלו במרחב. דקות ספורות לאחר הזיהוי, הכווין המכלול כלי טיס שתקף וחיסל את מחבלי החולייה.

במסגרת הלחימה בחאן יונס, זיהו לוחמי יחידה 414 שני מחבלים יוצאים משתית טרור במרחב, בעודם נושאים אמצעי לחימה.
לאחר שיתוף פעולה של לוחמי היחידה עם כוחות חיל האוויר, המחבלים הותקפו וחוסלו בהצלחה.

כחלק מפעילות לוחמי צוות הקרב של חטיבת הצנחנים במערב חאן יונס, הלוחמים חיסלו 15 מחבלים ופשטו על תשתיות טרור בהם איתרו אמצעי לחימה רבים הכוללים מספר רובים מסוג קלאצ׳ניקוב, מחסניות ורימונים.

בפעילות נוספת במרחב, לוחמי צוות הקרב של חטיבה 646 הכווינו כלי טיס שתקפו מספר מבנים ממולכדים בקרבת הכוחות. 
במהלך פשיטות על יעדי טרור איתרו הלוחמים אמצעי לחימה, ציוד צבאי ואמצעים טכנולוגיים.

במרחב בית לאהיא מכלול האש של החטיבה הצפונית זיהה חוליית מחבלים חמושה שפעלה סמוך למוצב צבאי של ארגון הטרור חמאס. 
במקביל לכלי טיס שהכוונו למקום על מנת לתקוף את החוליה, זיהו הכוחות שני מחבלים חמושים נוספים שפעלו במרחב.
לאחר מכן, כלי טיס תקפו וחיסלו את החולייה יחד עם שני המחבלים הנוספים.

מצורף תיעוד מחיסול חוליות המחבלים במרחב בית לאהיא ובחאן יונס: https://bit.ly/3UvCoq1

מצורף תיעוד מחיסול המחבלים שהניחו מטענים במערב חאן יונס: https://bit.ly/3HQWS4S

מצורפות תמונות מפעילות צה"ל ברצועה: https://IDFANC.activetrail.biz/ANC090220244279509

