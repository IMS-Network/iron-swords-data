## Message 8931

דובר צה"ל:

אוגדה 162 יצאה לפשיטה במרחב זייתון שבצפון הרצועה, במהלך הפעילות חוסלו מחבלים ואותרו אמצעי לחימה רבים; במקביל כוחות אוגדה 98 מעמיקים את הלחימה בחאן יונס

צוות הקרב של חטיבה 401 פעל ביממה האחרונה בשכונת זייתון, מדרום לעיר עזה וחיסל עשרות מחבלים בהיתקלויות על הקרקע ובאמצעות הכוונת כלי טיס.

הלוחמים טיהרו את המרחב ופשטו על מבנים חשודים. במהלך הפעילות איתרו הלוחמים אמצעי לחימה, RPG וקלאצ׳ניקוב בתוך בית מגורים.  
הלוחמים זיהו מחבל במרחב באמצעות רחפן ולאחר הזיהוי חתרו למגע וחיסלו אותו.

מכלול האש החטיבתי הכווין עם חיל האוויר מספר תקיפות של כלי טיס, ביניהם מטוסי ומסוקי קרב שסגרו מעגל וחיסלו מחבלים שירו נ״ט על כוחותינו, תוך תקיפת המטרות מהן נורה הירי.  

חיל האוויר ביצע מספר מטסים במרחב זייתון בתכנון של חטיבת האש 215. הותקפו עשרות מטרות בהן תשתיות טרור שאיימו על כוחותינו, עמדות תצפית, מחסני אמל״ח ומטרות תת-קרקעיות.

בדרום הרצועה הכוחות מעמיקים את הלחימה בחאן יונס עם צוותי קרב חטיבתיים, אשר פושטים על יעדי טרור ומחסלים עשרות מחבלים ביום. 

לוחמי צוות הקרב החטיבתי של גבעתי תקפו מרחבים חדשים במזרח חאן יונס ובמהלך לחימתם חיסלו ביממה האחרונה מחבלים רבים. 
לוחמי צוות הקרב החטיבתי של הצנחנים, מתקדמים ומרחיבים את ההתקפה במערב חאן יונס וחיסלו אמש מחבלים בירי צלפים מדויק והשמידו תשתיות טרור. בנוסף, מכלול האש החטיבתי של 7 חיסלו באמצעות כלי טיס שני מחבלים על אופניים שנעו חמושים לעבר כוחותינו.

לוחמי עוצבת הקומנדו הרחיבו גם הם את ההתקפות במערב חאן יונס וחיסלו מספר מחבלים. במהלך הקרבות עם המחבלים, יחידת אגוז ירתה RPG לעבר מחבל, ופגעה בו בצורה מדויקת. 

מצורף תיעוד מתקיפות צה"ל בשטח הרצועה: https://bit.ly/3T6DGqo

מצורפות תמונות מפעילות הכוחות: https://IDFANC.activetrail.biz/ANC21022024.15188156

