## Message 14641

דובר צה"ל:

צה״ל תקף תשתיות ששימשו להעברת אמצעי לחימה בגבול סוריה-לבנון 

מטוסי קרב של חיל האוויר תקפו מוקדם יותר היום (ו') תשתיות במעבר ג׳נתא שבגבול סוריה-לבנון, אשר שימש להעברת אמצעי לחימה דרך סוריה אל ארגון הטרור חיזבאללה.

ארגון הטרור חיזבאללה משתמש בתשתיות אזרחיות לביצוע פעולות טרור ולהעברת אמצעי לחימה, המיועדים להוצאת מתווי טרור נגד אזרחי מדינת ישראל. 

מאמץ חיזבאללה מובל על-ידי יחידה 4400, יחידת ההתעצמות של ארגון הטרור חיזבאללה, אשר אחראית על הברחת אמצעי לחימה אל תוך שטח לבנון מאיראן ושלוחיה, ופועלת להגדיל ככל הניתן את מצבור אמצעי הלחימה של ארגון הטרור. 
מאז הקמתה, בנתה יחידה 4400 צירים רבים ואסטרטגיים על גבול סוריה-לבנון.

במהלך המלחמה וכחלק ממבצע 'חיצי הצפון', חיל האוויר, בהכוונה מדוייקת של אגף המודיעין, ביצע תקיפות נרחבות וחיסולים רבים שנועדו לפגוע ביחידה 4400 וצירי העברות האמל"ח השונים.
מאמצים אלו כוללים את חיסולו של מפקד יחידה 4400, מחמד ג׳עפר קציר, בתחילת אוקטובר בביירות ומחליפו המיועד, עלי חסן ע׳ריב, שבועות ספורים לאחר מכן בדמשק. לצידם חוסלו מספר מפקדים בכירים נוספים ביחידה.

תקיפות אלו מהוות חלק נוסף במאמץ צה״ל לפגוע בהעברת אמצעי לחימה משטח סוריה לשטח לבנון ולהקשות על ארגון הטרור חיזבאללה לשקם את צירי העברת אמצעי הלחימה.

צה״ל ימשיך לפעול על מנת להסיר כל איום על מדינת ישראל, בהתאם להבנות הסכם הפסקת האש.

