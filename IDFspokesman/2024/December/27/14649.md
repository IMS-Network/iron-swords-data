## Message 14649

דובר צה״ל:

כוחות צוות הקרב של חטיבה 401, בפיקוד אוגדה 162 ובהכוונה מודיעינית של אמ״ן ושב״כ, החלו לפעול בשעות האחרונות במרחב בית החולים כמאל עדואן שבג׳באליה, בעקבות מידע מודיעיני מקדים על הימצאות מחבלים, תשתיות טרור וביצוע פעילות טרור במקום. 

בית החולים משמש כמרכז טרור של חמאס בצפון הרצועה, ממנו פעלו מחבלים לאורך כל המלחמה. 
מאז פעילות צה״ל ושב"כ במרחב באוקטובר 2024, המרחב חזר להוות מרכז כובד של ארגוני הטרור ומשמש כמחסה למחבלים. זאת על אף קריאות חוזרות ונשנות להימנע משימוש צבאי בבית החולים. 

הכוחות פועלים במרחב באופן ממוקד תוך הימנעות מרבית מפגיעה בבלתי מעורבים, חולים וצוותים רפואיים. 
ארגון הטרור חמאס מפר באופן שיטתי את הדין הבין לאומי, תוך ניצול אכזרי של האוכלוסייה ומוסדות אזרחיים ברצועה לצורך פעולות טרור. 

טרם הפעילות במרחב בית החולים ובמהלכה, כוחות צה״ל מקלים על האוכלוסייה ומאפשרים לה, לחולים ולאנשי הצוות בבית החולים להתפנות באופן מסודר מהמרחב. 
הפינוי נעשה בתיאום על ידי מת״ק עזה במתפ״ש עם גורמי מערכת הבריאות המקומיים וארגונים בין לאומיים. 
זאת באמצעות נתיבי פינוי מוגדרים, בין השאר על גבי אמבולנסים לבתי חולים נוספים ברצועה לשם הבטחת המשך טיפול רפואי. 

צה״ל ומתפ״ש משקיעים מאמצים נרחבים על מנת לאפשר לחולים להמשיך לקבל טיפול בבתי חולים אחרים, לרבות הקלת הפינוי מבית החולים כמאל עדואן, באמצעות צעדים להקל העברת אספקה של ציוד, מזון ודלק, והחזרה לפעילות של בתי חולים במרחב, תוך שיח שוטף עם גורמי בתי החולים.

צה״ל ימשיך להקפיד על כללי הדין הבין לאומי כלפי מתקנים רפואיים, לרבות אלו בהם חמאס בחר למקם את תשתיותיו הצבאיות ולבצע פעילות טרור, תוך הפרה בוטה של כללי הדין הבין לאומי.

