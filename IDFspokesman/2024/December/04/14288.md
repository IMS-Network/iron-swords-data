## Message 14288

הודעה משותפת לדובר צה"ל, דוברות שב"כ ודוברות משטרת ישראל:

לוחמי הימ"מ והשב"כ עצרו את המחבל השלישי בחוליה שרצחה את יהונתן דויטש ז"ל, המחבל עמד בראש החוליה שתכננה לבצע פיגוע נגד ישראלים בטווח הזמן המיידי

לוחמי הימ"מ והשב״כ עצרו לפני זמן קצר את המחבל אימן גנאם, בבית חולים בשכם שבחטיבת שומרון. גנאם הוא השותף השלישי בחולייה שביצעה את פיגוע הירי בצומת מחולה ב-11 באוגוסט 2024, בו נרצח יהונתן דויטש ז"ל ונפצע אזרח ישראלי נוסף.

המחבל נפצע בתקיפה שבוצעה בהכוונת שב״כ במרחב חטיבת הבקעה והעמקים בתאריך ה-3 בדצמבר 2024, התפנה לבית חולים בשכם לאחר ניסיון הסיכול שלו, כוחות הביטחון פעלו באופן מדויק ועצרו אותו.

הפעולה בוצעה לאחר תכנון קפדני של שב״כ וצה״ל ומתוך מטרה למנוע פגיעה במטופלים ובצוות הרפואי בבית החולים.

מאז ביצוע הפיגוע עמד גנאם בראש חולייה שתכננה לבצע פיגוע בטווח הזמן המיידי והיווה איום ממשי לאזרחי מדינת ישראל.

כמו כן, הותר לפרסם כי במהלך הפעילות של ימ"מ וצה"ל שבוצעה בהכוונת שב״כ ב-9 באוקטובר 2024 במרחב חטיבת הבקעה והעמקים, חוסל במהלך חילופי אש המחבל עבד אלראוף מצרי, אשר גם לקח חלק בפיגוע. על המחבל נמצא כלי נשק מסוג M-16, מחסניות וציוד צבאי.

נזכיר כי בתחילת השבוע חוסל בתקיפה אווירית, על ידי שב״כ וצה״ל המחבל ואיל לחלוח, שעמד בראש החוליה שביצעה את הפיגוע הרצחני, לצד שלושה מחבלים נוספים שביצעו מספר פיגועי ירי במרחב הגלבוע.

כוחות הביטחון ימשיכו לפעול בכל מקום שידרש ובכל האמצעים לסיכול איום טרור ולשמירה על ביטחונם של אזרחי ישראל.

