## Message 14461

הודעה משותפת לדובר צה״ל ודוברות שב״כ: 

כלי טיס של חיל האוויר תקפו מוקדם יותר היום (א׳), באופן ממוקד ובהכוונה מודיעינית של אמ״ן, שב״כ ופיקוד הדרום, ריכוז מחבלים מארגוני הטרור חמאס וגא"פ שפעלו במתחם פיקוד ושליטה שהוסווה במשרדי ארגון ״ההגנה אזרחית״ בנוציראת.

המתחם שימש את המחבלים לתכנון ולהוצאה לפועל של מתווה טרור נגד כוחות צה״ל בטווח הזמן המיידי. 
בתקיפה חוסלו מספר מחבלים מארגוני הטרור, בהם מחבל הגא״פ אחמד בכר מחמוד לוח, ששימש בעברו כמפקד מחלקה בחטיבת מחנות המרכז של ארגון הטרור גא"פ.

טרם התקיפה ננקטו צעדים רבים כדי לצמצם את הסיכוי לפגיעה באזרחים, לרבות שימוש בחימוש מדויק, חוזי מהאוויר ומידע מודיעיני נוסף. 

ארגוני הטרור מפרים באופן שיטתי את הדין הבין לאומי, תוך ניצול אכזרי של מוסדות אזרחיים והאוכלוסייה כמגן אנושי לפעולות טרור. 
צה״ל ימשיך לפעול בעוצמה ובנחישות נגד ארגוני הטרור המשתמשים במוסדות אזרחיים כמחסה.

