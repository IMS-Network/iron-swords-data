## Message 8083

הודעה משותפת לדובר צה"ל ולדוברות שב"כ:

צה"ל ושב"כ חיסלו את מפקד גדוד שג'עייה של ארגון הטרור חמאס, שהיה אחראי לאסון הנגמ"ש במהלך מבצע "צוק איתן" ושילח את מחבלי הנח'בה לעבר קיבוץ ומוצב נחל עוז ב-7 לאוקטובר

צה"ל בהכוונת מידע מודיעיני מדויק של אמ"ן ושב"כ, חיסלו מוקדם יותר היום את מפקד גדוד שג'עייה של ארגון הטרור חמאס, וסאם פרחאת באמצעות מטוסי קרב של חיל האוויר. 

פרחאת מפקד על הגדוד משנת 2010 והוביל אותו במבצע "צוק איתן", במהלכו פיקד על המחבלים באסון הנגמ"ש, בו נהרגו שישה חיילי צה"ל; סמל-ראשון אורן שמחה נח ז"ל, סמל-ראשון שחר תעשה ז"ל, סמל בן יצחק וענונו ז"ל, סמל מקס דונלד שטיינברג ז"ל, סמל שון מונדשיין ז"ל, סמל-ראשון דניאל פומרנץ ז"ל ונחטף סמל-ראשון אורון שאול ז"ל.

פרחאת לקח חלק בתכנון התקיפה האכזרית לשטח ישראל ב-7 באוקטובר, ושילח את מחבלי הנח'בה באותו היום לעבר קיבוץ ומוצב נחל עוז. כמו כן, פרחאת היה ממכוויני הפיגוע במכינה הקדם צבאית ב'עצמונה' בשנת 2002, שכתוצאה ממנו נהרגו חמישה ישראלים, והיה ממכוויני ירי הנ"ט לעבר האוטובוס בנחל עוז בשנת 2011, שכתוצאה ממנו נהרג ילד ישראלי.

בשנת 1995, בדרכו לבצע פיגוע התאבדות בשטח הארץ, נעצר פרחאת על ידי כוחות הביטחון ונכלא בכלא הישראלי לעשר שנים. לאחר חזרתו לרצועה, פעל בתחומי הייצור הרקטי של ארגון הטרור.

מתחילת הלחימה, צה"ל ושב"כ פגעו ביכולתיו של גדוד שג'עייה באופן משמעותי, החל מחיסול צמרת הפיקוד ועד להשמדת תשתיות ואמצעי לחימה.

מצורף תיעוד מהתקיפה: https://bit.ly/3Gow8YK

מצורפת תעודת הזהות של מפקד גדוד שג'עייה של ארגון הטרור חמאס שחוסל היום, וסאם פרחאת: https://IDFANC.activetrail.biz/ANC02122023843949023

