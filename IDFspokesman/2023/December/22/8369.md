## Message 8369

דובר צה"ל:

פעילות כוחות צה״ל בשטח הרצועה נמשכת; לוחמי צוותי הקרב החטיבתיים 646 ו-7 איתרו ברצועה אמצעי לחימה רבים, ביניהם משגרי רקטות מהם בוצע ירי בשבוע האחרון לשטח ישראל

בפעילות של צוות קרב חטיבה 646 במרחב ג'חר א דיק, איתרו הלוחמים מחסן אמל"ח ובו אמצעי לחימה רבים. במהלך הפעילות איתרו כוחות האיסוף של החטיבה משגרי רקטות לטווח ארוך מהם בוצעו שיגורים לאחרונה לשטח ישראל. המשגרים הושמדו בתקיפה אווירית. 

במהלך רצף מבצעים התקפיים של לוחמי חטיבה 7 בלב חאן יונס ביממה האחרונה, איתרו הלוחמים אמצעי לחימה רבים בבית מגורים, ביניהם מדי צבא ומטעני חבלה, כלי נשק, מחסניות וציוד לחימה. 

מטוס קרב של חיל האוויר חיסל בהכוונת חטיבה 215 פעיל הנדסה של ארגון הטרור חמאס שעסק בהנחת מטענים כנגד כוחותינו וחוליית מחבלים שסיכנה את כוחותינו במרחב הרצועה הותקפה. 

כוחות הנדסה של צוות קרב חטיבה 4 השמידו תוואי מנהרה ממנה יצאו מחבלים וירו RPG לעבר כוחותינו. 

ביומיים האחרונים מבצע צוות הקרב של חטיבת שריון במילואים 14, על בסיס הכוונה מודיעינית, פשיטות במבנים בבית הספר בפאתי שאטי שבו פעלו מחבלי ארגון הטרור חמאס, במהלכן איתרו הלוחמים אמצעי לחימה רבים, מחסניות ומפות של החמאס.

לוחמי צוות קרב חטיבת 179 'ראם' השלימו מבצע בדרום העיר עזה במהלכו איתרו בבית הסמוך לגן ילדים כמות גדולה של אמצעי לחימה בהם כלי נשק, מרגמות ומטענים. בבית נוסף איתרו הלוחמים טיל RPG מוכן לשיגור על אדן החלון ומשגר טילים מוכן לשימוש ומכוון לכיוון עוטף עזה. 

במהלך הלילה, תקפו כוחות זרוע הים מטרות של ארגון הטרור חמאס בקו החוף, כסיוע לכוחות החי״ר המתמרנים.

מצורף תיעוד מתקיפות צה"ל ברצועה: https://bit.ly/4apHTvX

מצורפות תמונות מפעילות כוחות צה"ל ברצועה: https://IDFANC.activetrail.biz/ANC22122023.1246589451

מצורפות תמונות של אמצעי הלחימה שאותרו על ידי הלוחמים: https://IDFANC.activetrail.biz/ANC22102023.1548948

