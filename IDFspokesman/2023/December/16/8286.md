## Message 8286

דובר צה״ל: 

הרמטכ״ל בפיקוד הדרום: ״צה"ל, ואני כמפקדו, אחראיים על מה שקרה, ונעשה הכל בכדי למנוע הישנותם של מקרים כאלה בהמשך הלחימה״

מצורפת הצהרת הרמטכ״ל, רב-אלוף הרצי הלוי: https://bit.ly/3TuCv4I

דברי הרמטכ״ל המלאים: ״האירוע בו לוחמי צה"ל הרגו בשוגג את יותם חיים, אלון שמריז וסאמר טלאלקה זכרם לברכה הוא אירוע קשה וכואב. שלושת החטופים ששרדו שבעים ימי תופת, נעו לכיוון חיילי צה"ל, ונהרגו מאש כוחותינו. אין דבר שחיילי צה"ל ומפקדיו ברצועת עזה רוצים יותר מאשר לחלץ חטופים בחיים. בכך לא הצלחנו במקרה הזה. אנחנו חשים בצער העמוק של המשפחות על מותם של החטופים. 
צה"ל, ואני כמפקדו, אחראיים על מה שקרה, ונעשה הכל בכדי למנוע הישנותם של מקרים כאלה בהמשך הלחימה.
אני נכנס לראשו של הלוחם בשג'עייה, אחרי ימים של לחימה קשה, היתקלויות מטווחים קצרים, מפגש עם מחבלים לבושים בבגדים אזרחיים המגיעים בדרכי הונאה שונות. הוא חייב להיות ערני ודרוך לכל איום.
החלטה בשבריר של שניה, עלולה לעלות בחיים או במוות. אני חושב ששלושת החטופים עשו הכל בכדי שאנחנו נבין – הם נעו ללא חולצות כדי שלא נחשוד במטען לגופם ואחזו בבד לבן כדי שאנחנו נבין. 
הירי בחטופים בוצע בניגוד להוראות הפתיחה באש. אסור לירות על מי שמרים דגל לבן ומבקש להיכנע. אך הירי הזה בוצע במהלך לחימה ובתנאי לחץ.
השלמנו תחקיר ראשוני של האירוע באופן מהיר ומיידי, כזה שיאפשר לנו להפיק לקחים תוך כדי הלחימה ולהעביר אותם לכוחות הלוחמים בשטח. עדכנו את המשפחות בממצאים הקשים ופרסמנו אותם באופן שקוף לציבור. ייתכן שיהיו מקרים נוספים בהם חטופים יימלטו או יינטשו במהלך הלחימה, ועלינו מוטלת החובה והאחריות לחלץ אותם בחיים. הלחימה היא זו שמביאה את ההזדמנויות להשבת החטופים. לוחמינו נלחמים מזה שבעים ימים בעזה ובשאר החזיתות, בגבורה ובנחישות להגן על הבית. ברגע אחד, באה לידי ביטוי המורכבות של המלחמה הצודקת שלנו בעזה. יצאנו להילחם בכדי לפרק את האויב שמעבר לגבול, ולהחזיר את החטופות והחטופים הביתה. ללא הלחימה הנחושה, לא נוכל להשיב את החטופים ולא נוכל להחזיר את היישובים בביטחון. עלינו להמשיך בעוז בלחימה, מבלי שנסיט את המבט ממטרותיה״.

