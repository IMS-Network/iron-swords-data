## Message 8102

הודעה משותפת לדובר צה"ל ודוברות שב"כ:

בתום פעילויות סיכול נרחבות ביהודה ושומרון הלילה סוכלה חוליית המחבלים שירתה על כוחותינו בעיר קלקיליה ונעצר המחבל שירה לעבר לוחם צה״ל אמש בסילת א-דהר שבשומרון 

לוחמי צה"ל, שב"כ ומג"ב עצרו הלילה 29 מבוקשים והוחרמו כעשרה כלי נשק ברחבי יהודה ושומרון וחטיבת הבקעה והעמקים, חמישה מהמבוקשים שנעצרו מהם שייכים לארגון הטרור חמאס.

במבצע של חטיבת אפרים בעיר קלקיליה, לוחמי יחידת הגדעונים (33), לוחמי צה״ל במילואים ומג״ב בהכוונת שב״כ סיכלו חוליית מחבלים שביצעה ירי על כוחותינו מספר פעמים בעיר קלקיליה.
במהלך הפעילות הכוחות ניהלו מרדף אחר המבוקשים שבסיומו התפתחו חילופי אש, במהלכם חוסלו שני מחבלים ונפצעו נוספים. 
בין המחבלים שחוסלו, עמד עלאא נזאל, ראש החוליה, בן 29 מקלקיליה, אשר ביצע לאחרונה מספר פיגועי ירי וקיבל מימון לפעילות ממפקדות טרור בחו"ל.
הכוחות החרימו מרכב המחבלים אקדח, נשק מסוג M-16 ומחסניות ששימשו אותם.

בנוסף, הכוחות פעלו הלילה במבצע חטיבתי בשומרון בכפר סילת א-דהר לאחר שלוחם צה״ל נפצע אמש באורח קל כשחמושים ירו והשליכו מטען לעבר הכוחות במהלך פעילות יזומה בכפר. במהלך המבצע נעצרו שני מבוקשים, ביניהם חשוד בפציעת הלוחם. הכוחות איתרו נשק ציידים, רובה קרלו, תחמושת ותיק עם מטענים. 

בפעילות סיכול נרחבת בעיר ג'נין שבחטיבת מנשה הלוחמים עצרו שישה מבוקשים. במהלך הפעילות חמושים ירו והשליכו מטענים לעבר הכוחות שהגיבו בירי.

בפעילויות סיכול נרחבות בכפרים סילוואד, ג׳יפנא ובמחנה הפליטים ג'ילזון שבחטיבת בנימין אותרו אמצעי לחימה רבים ביניהם רחפן, לייזרים, שני רובי ציד ותחמושת. במבצע חטיבתי בחטיבת עציון נעצרו תשעה מבוקשים.

בנוסף, במהלך פעילות יזומה של צה״ל ושב״כ בכפרים תילת ועזון שבחטיבת אפרים הוחרמו שלושה נשקים מסוג קרלו ודוקרנים מאולתרים ששימשו את המחבלים לביצוע פיגוע הירי בכביש 5 ב-19.11.

המבוקשים שנעצרו הועברו להמשך חקירת כוחות הביטחון, אין נפגעים לכוחותינו.

מצורפות תמונות אמצעי הלחימה שהוחרמו: https://IDFANC.activetrail.biz/ANC1204202326514

עד כה נעצרו מתחילת המלחמה כ-2,150 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משויכים לארגון הטרור חמאס.

