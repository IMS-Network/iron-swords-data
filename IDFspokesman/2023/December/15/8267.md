## Message 8267

דובר צה״ל:

צה״ל חילץ את גופותיהם של החטופים רב״ט ניק בייזר ז״ל וסמל רון שרמן ז״ל

גופתיהם של החטופים רב"ט ניק בייזר ז״ל וסמל רון שרמן ז״ל חולצו על ידי כוח צה״ל משטח רצועת עזה לשטח מדינת ישראל בפעילות של לוחמים מחטיבה 551 ומיחידה 504 באגף המודיעין, בפיקוד אוגדה 162.

לאחר הליך זיהוי שבוצע על ידי גורמי רפואה ורבנות צבאיים, הודיעו היום (ו׳), נציגי צה״ל למשפחותיהם של רב״ט ניק בייזר ז״ל וסמל רון שרמן ז״ל, שנחטפו ביום שבת ה-7.10.23 על ידי ארגון הטרור חמאס, על כך שגופותיהם חולצו והוחזרו לשטח מדינת ישראל. 

ניק ז״ל (19), מבאר שבע, נחטף בעת שירותו כנהג במת״ק עזה. רון ז״ל (19), מלהבים, נחטף בעת שירותו כמש״ק תיאום וקישור במת״ק עזה.
אנו משתתפים בצער המשפחות ונמשיך ללוותן.  

המשימה הלאומית שעומדת לנגד עינינו היא איתור הנעדרים והשבת כל החטופים הביתה. אנו פועלים יחד עם גופי הביטחון, בכל האמצעים המודיעיניים והמבצעיים להשיב את כל החטופות והחטופים הביתה.

