## Message 8153

דובר צה"ל:

21 מבוקשים נעצרו הלילה ברחבי יהודה ושומרון; במבצע במחנה הפליטים נור א-שמס שבחטיבת מנשה נחשפו מטענים ונעצרו מבוקשים, בבית אומר נאטמו משרדי אגודת צדקה שעל פי החשד מימנו פעילים מארגון הטרור חמאס

במהלך הלילה כוחות צה״ל, שב״כ ומג״ב עצרו 21 מבוקשים ברחבי יהודה ושומרון, ביניהם ארבעה פעילי ארגון הטרור חמאס.

במבצע של חטיבת מנשה במחנה הפליטים נור א שמס שבטול כרם, הכוחות עצרו חמישה מבוקשים וחשפו על ידי כלי הנדסה מטענים שהוטמנו מתחת לצירים בכוונה לפגוע בכוחות. במהלך הפעילות מחבלים ירו והשליכו מטענים לעבר הכוחות שהגיבו בירי.
בכפר עראבה הושלכו מטענים ובוצע ירי לעבר הכוחות, שאיתרו אקדח איירסופט. 

בכפר דהרייה שביהודה אותר רובה מסוג קרלו והוחרמה מחרטה לייצור אמצעי לחימה.

בחטיבת עציון כוחות צה״ל בהכוונה מודיעינית של שב״כ וצה״ל אטמו הלילה את משרדי הסניף של אגודת הצדקה האסלאמית בכפר בית אומר. 
משרדים אלו מקושרים לארגון הטרור חמאס ובכספי הארגון מעסיקים ומממנים את פעילי הארגון.

בכפר אל בירה נאטם בית דפוס שהדפיס חומרי הסתה של חמאס. במהלך הפעילות, הושלכו מטענים ובוצע ירי לעבר כוחותינו, הכוחות הגיבו באמצעים לפיזור הפגנות ובירי. 

בפעילות במחנה הפליטים דהיישה למעצר מבוקשים חשודים השליכו בלוקים, בקבוקי צבע ואבנים על הכוחות, שהגיבו בירי. זוהו פגיעות. 
בפעילות מעצרים בקסבה שבעיר שכם נעצרו שלושה מבוקשים, במהלכה חשודים השליכו מטענים ויידו אבנים לעבר הכוחות. כמו כן, זוהה מחבל חמוש שהיווה איום על הכוחות, הכוחות ירו לכיוונו. זוהתה פגיעה.

המבוקשים שנעצרו הועברו להמשך חקירת כוחות הביטחון, אין נפגעים לכוחותינו.

עד כה נעצרו מתחילת המלחמה כ-2,200 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משוייכים לארגון הטרור חמאס

מצורפת תמונת רובה הקרלו שהוחרם בדהרייה: https://IDFANC.activetrail.biz/ANC07122023MRIOGNJIEERI

