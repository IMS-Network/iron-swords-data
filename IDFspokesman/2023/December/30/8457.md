## Message 8457

דובר צה"ל:

צה"ל ממשיך בלחימה בשטח רצועת עזה; נתקפו מהאוויר מבנים צבאיים ותשתיות טרור רבות; חוסלו כ-30 מחבלים במרחב העיר עזה בפחות מיממה

כוחות צה"ל ממשיכים לפעול במרחבי רצועת עזה. הלוחמים מנהלים קרבות עזים מול מחבלים, חיל האוויר תוקף חוליות ותשתיות טרור בהכוונה של הכוחות ולוחמי זרוע הים מסייעים לכוחות המתמרנים ברצועה בתקיפות ואש מהים.

בפעילות בשג'אעיה שבצפון רצועת עזה, לוחמים מגדוד איסוף 414 זיהו חוליית מחבלים שפעלה סמוך אליהם ומחבל חמוש ב-RPG.
כלי טיס של חיל האוויר תקף וחיסל את החולייה בהכוונת הלוחמים.

כחלק מפעילות כוחות צוות הקרב של חטיבת המילואים 14 במרחב העיר עזה ביממה האחרונה, חיסלו הלוחמים עשרות מחבלים. 
בארבעה זיהויים שונים שביצעו הכוחות, חוסלו מהאוויר בפחות משלוש שעות מעל 15 מחבלים חמושים ובתום קרבות שניהלו הלוחמים, חוסלו מחבלים נוספים במרחב.

בפעילות של צוות הקרב החטיבתי 551 במרחב בית לאהיא שבצפון הרצועה, השמידו לוחמי המילואים של צוות הקרב שני מבנים צבאיים בשימוש ארגון הטרור חמאס. 
בטרם בוצעה תקיפת המבנים, איתרו הלוחמים במקום אמצעי לחימה רבים ביניהם, מטעני נפץ, נשקים, ציוד צבאי ומכשירי קשר.

כמו כן, בפעילות נוספת שערכו הכוחות במרחב, זיהו הלוחמים שני תצפיתני אויב במבנה סמוך לשאר הכוחות ולאחר זיהוי ודאי של המחבלים, כוח שריון ביצע ירי מטנק לעבר הבניין בו שהו התצפיתנים וחיסלו אותם.

מצורף תיעוד מתקיפות צה״ל ברצועה: https://bit.ly/3REd6mA

מצורפות תמונות מפעילות הכוחות ברצועה: https://IDFANC.activetrail.biz/ANC30122023897397630

מצורף תיעוד מפעילות הכוחות ברצועה: https://bit.ly/48uX59P

