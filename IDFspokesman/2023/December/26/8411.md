## Message 8411

דובר צה"ל:

לוחמי צה״ל חיסלו חוליית מחבלים שניסתה להניח מטען נפץ סמוך לטנק צה"ל בצפון הרצועה; הכוחות ממשיכים לתקוף יעדי טרור ברצועה מהאוויר מהים ומהקרקע

לוחמי צה"ל המתמרנים בשטח רצועת עזה בשיתוף כוחות חיל האוויר וזרוע הים ממשיכים לתקוף יעדי טרור רבים, חוליות מחבלים ואתרים צבאיים בשימוש ארגוני הטרור.

כחלק מהסיוע לכוחות המתמרנים בשטח, חיל האוויר השלים מטס תקיפה בדרום רצועת עזה. במסגרת המטס, עשרות מטוסי קרב תקפו מעל 100 מטרות טרור של ארגון הטרור חמאס.
בין המטרות שנתקפו, פירי מנהרות, תשתיות טרור של ארגון הטרור חמאס ואתרים צבאיים המשמשים את הארגון לפגיעה בכוחות צה״ל.

הלילה נתקלו כוחות מחטיבה 261 (בה"ד 1) בחוליית מחבלים חמושה במרחב ג'אבליה שניסתה להניח מטען נפץ סמוך לטנק צה"ל בו שהו חלק מהלוחמים.
הכוחות תקפו בתגובה את המחבלים ובמהלך הקרב שניהלו עם החולייה, הכווינו הלוחמים כלי טיס של חיל האוויר ובסיוע מכלול האש של החטיבה, חוסלו המחבלים והושמד המבנה הצבאי בו פעלו.

במהלך היממה האחרונה, מכלול האש של חטיבה 7 הכווין כלי טיס של חיל האוויר שתקף וחיסל בתוך דקות בודדות מעל עשרה מחבלים אשר פעלו במרחב ח'אן יונס, סמוך לכוחות צה"ל.

באירוע נוסף במרחב ח'אן יונס, מכלול האש של חטיבת גבעתי זיהה חוליית מחבלי חמאס נעה לעבר בניין צבאי של הארגון בו אוחסנו אמצעי לחימה רבים. הכוחות הכווינו כלי טיס של חיל האוויר שהשמיד את המבנה וחיסל את החולייה.

כמו כן, כחלק מסריקות שערכו לוחמי גדוד שקד מצוות הקרב החטיבתי 401 במפקדות צבאיות הנמצאות בשימוש ארגון הטרור גא"פ במרחב דראג' תופאח שבצפון רצועת עזה, איתרו הכוחות נשקים, מטעני נפץ ותחמושת, לצד מסמכי מודיעין וציוד צבאי של הארגון.

מצורף תיעוד ממטס חיל האוויר בדרום רצועת עזה: https://bit.ly/3THnWL1

מצורף תיעוד נוסף מתקיפות צה"ל ברצועה:  https://bit.ly/3RWck5A

מצורף תיעוד מפעילות כוחות צה"ל ברצועת עזה: https://bit.ly/3RVkYRH

מצורף תיעוד מחיסול חוליית המחבלים שניסתה להניח מטען נפץ סמוך לטנק צה"ל: https://bit.ly/41IWYoj

מצורף תיעוד מחיסול חוליית המחבלים אשר פעלה בח'אן יונס: https://bit.ly/3tzcab1

