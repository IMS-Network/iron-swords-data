## Message 7124

"חרבות ברזל"

דובר צה"ל:

טייסות המסוקים של חה״א ביצעו מעל ל-180 גיחות מבצעיות ופינו מעל ל-180 פצועים

טייסת 'היסעור' (118) וטייסות 'הינשופים' (123 ו-124) עוסקות ביומיים האחרונים במלאכת פינוי פצועים, חילוץ והטסת כוחות לביצוע משימות שונות, בשיתוף גופי הביטחון והחילוץ הנוספים.

מתוך בור חיל האוויר, ניהלו צוותי דסק פינוי עשרות חילוצים של מאות פצועים - אזרחים ולוחמים, בתנאים מורכבים של לחימה בשטחי הארץ. תחת אש חיה, המסוקים מטיסים כוחות חילוץ ליישובי העוטף על מנת לסייע לתושבי האזור ולהילחם במחבלים.

מדברי טייס בטייסת 118 ומפקד הטייסת לשעבר, אל"ם א':
"במקביל למאמץ ההתקפה ברצועת עזה וביישובי העוטף, עומדת לנגד עינינו משימת הצלת החיים וסיוע לכוחות הלוחמים אשר פועלים במרחב - היבשה, הים והאוויר כאחד. הבנו את החשיבות של המשימה ואת הסיכון הכרוך בביצועה. בשיתוף פעולה מלא ובזמני פעולה קצרים, הטסנו כמויות אדירות של לוחמים וצוותים לנקודות הרלוונטיות, העמסנו את הכוחות על המסוקים והנחתנו אותם בנקודות השונות. לאחר הקרב חזרנו לפנות את הפצועים לבתי החולים".

מדברי מפקד דסק פינוי בתא משולבים, סא"ל נ':
"קיבלנו את הדרישות והפעלנו את טייסות המסוקים, שעובדות קשה מאוד. עבודת הצוות של יחידות החילוץ עם הכוחות הקרקעיים הביאו לכך שהצלחנו לפנות כמות גדולה מאוד של פצועים בקצב מאוד מהיר. הדגש הוא לפנות את הפצועים כמה שיותר מהר, בצורה הכי טובה והכי בטוחה. אנחנו מתמקדים במשימה שלנו לעזור כמה שיותר לכוחות הקרקע".

מצורף תיעוד מחילוץ נעדרים על ידי טייסת 118 ביממה האחרונה :https://bit.ly/46HJIlk

מצורפים קולות קשר מחילוצי הטייסת: https://bit.ly/3ZOSpaU

