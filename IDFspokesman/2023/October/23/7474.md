## Message 7474

הודעה משותפת לדובר צה"ל ודוברות שב"כ:

צה"ל ושב"כ פועלים כנגד ארגון הטרור חמאס ברחבי יהודה ושומרון

בתום מבצע מעצרים נרחב לסיכול טרור והחרמת אמצעי לחימה הלילה, נעצרו ביהודה ושומרון וחטיבת הבקעה והעמקים 64 מבוקשים, מתוכם 37 פעילים של ארגון הטרור חמאס; במבצע מעצרים נרחב במחנה הפליטים ג׳ילזון נעצרו כ-10 פעילי חמאס 

כוחות רבים של צה״ל, שב״כ ומג״ב פעלו הלילה במוקדים רבים ברחבי אוגדת יהודה ושומרון וחטיבת הבקעה והעמקים לסיכול טרור ועצרו 64 מבוקשים החשודים במעורבות בפעילות טרור. 37 מהם פעילים בארגון הטרור חמאס. 

במבצע מעצרים נרחב במחנה הפליטים ג'ילזון שבבנימין עצרו הלוחמים 15 מבוקשים, כ-10 מהם פעילי חמאס. הכוחות איתרו ברחבי המחנה חלקי נשק, תחמושת, סכין, מטענים מאולתרים, ציוד צבאי ודגלי חמאס. במהלך הפעילות חשודים השליכו מטענים, אבנים ובלוקים מגגות לעבר הכוחות שהגיבו באמצעים לפיזור הפגנות ובירי, זוהו פגיעות.

בפעילות משותפת של צה"ל ומשטרת ישראל בכפר נחאלין שבמרחב חטיבת עציון נעצרו מספר חשודים במעורבות באירועי פח״ע והפרות סדר באיזור ביתר עלית. הלוחמים החרימו במקום ציוד צבאי. כמו כן, לוחמי צה"ל מיחידת דובדבן עצרו הבוקר (ב'), שלושה מבוקשים בעיר בית לחם שבמרחב החטיבה. במהלך הפעילות חשודים יידו אבנים לעבר הכוח שהגיב בירי, זוהו פגיעות. בנוסף, איתרו הלוחמים והחרימו רובה ציידים וציוד צבאי בכפר יתמא בשומרון. 

כמו כן, מסתערבי מג"ב איו"ש פעלו אמש (א') יחד עם לוחמי מג"ב, צה"ל ושב"כ בעיר שכם שבשומרון ועצרו שני מבוקשים החשודים בפעילות טרור. 

עד כה נעצרו מתחילת המלחמה מעל 800 מבוקשים ברחבי אוגדת יהודה ושומרון וחטיבת הבקעה והעמקים, כ-500 משוייכים לארגון הטרור חמאס.

מצורפות תמונות של הציוד הצבאי שהוחרם במהלך הלילה: https://IDFANC.activetrail.biz/ANC2310202311212

