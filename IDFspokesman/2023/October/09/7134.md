## Message 7134

תמונת מצב מלחמה - עדכון דובר צה"ל לציבור | יום ב', 9 באוקטובר 2023, 08:30

- דובר צה"ל מעדכן כי ב-20 השעות האחרונות, צה"ל הוציא לפועל 4 גלי תקיפה אוויריים ברצועת עזה, במהלכן נתקפו למעלה מ-800 מטרות. בכל גל תקיפה השתתפו בין 50-60 מטוסי קרב.

בסך הכל, מאז תחילת המלחמה, כלי הטיס של חיל האוויר הטילו כ-2,000 חימושים ולמעלה מ-1,000 טון פצצות הוטלו על עזה.

- גל התקיפה ראשון בוצע אתמול בשעה 15:00 אחר הצהריים. הוא נמשך כשעה וחצי, ובו הטיל חיל האוויר מאות טונות של חימושים על 120 מטרות בעיר בית חאנון. 

- גל התקיפה השני בוצע אתמול בשעה 21:00 בערב. הוא נמשך כשעה וחצי, ובו הטיל חיל האוויר מאה טון חימושים על כ-120 מטרות ברחבי סג'עיה שבעיר עזה.

- גל תקיפה שלישי בוצע הלילה בשעה 01:00 בלילה וכלל תקיפה של כ-25 מטרות ובהן 20 תשתיות צבאיות. בנוסף, הותקפו שלושה משגרים רקטים שכוונו לשטח מדינת ישראל ומסגד שממנו נוהלה הלחימה בג'אבליה. 

- גל תקיפה רביעי הושלם הבוקר לפני זמן קצר, במסגרתו חיל האוויר תקף למעלה מ-500 מטרות בכל רחבי רצועת עזה. 

- סך הכל, עם פתיחת היממה השלישית למלחמה חיל האוויר הישראלי השמיד כ-1,200 מטרות ברצועת עזה, לאורכה ולרוחבה. בכל רגע נתון, ישנם עשרות רבות של כלי טיס נמצאים מעל אזור הרצועה. 

- צה"ל ימשיך לבצע תקיפות עצימות ומשמעותיות נוספות ברחבי הרצועה.

- עד כה, הותקפו 21 בניינים רבי קומות בעזה אשר לגביהם היה מידע מודיעיני על קשר לפעילות טרור. באחד מהבניינים מוקמה מפקדה צבאית של ארגון הטרור חמאס. 

- נכון לשעה זו, על פי הערכות צה"ל ישנם למעלה מ-400 מחבלים הרוגים ברצועה, ועוד מאות מחבלים הרוגים בשטח מדינת ישראל. זאת לצד עשרות שבויים מבין המחבלים שנתפסו בשטח הארץ.

- במקביל לתקיפות האוויריות ברצועה, עשרות אלפי לוחמי צה"ל בפיקוד מפקדי צה"ל ממשיכים לטהר את מרחב עוטף עזה ממחבלים. מדובר באופי לחימה של מעבר מדלת לדלת, חיפוש בגינות וסריקות מקיפות.

- בהכוונת בקריות שליטה של חיל הים, חיל הים חיסל עשרות מחבלים שניסו לחדור לשטח הארץ דרך הים.

- כוחות של שייטת 13 לקחו בשבי בכיר בכוח הימי של חמאס במהלך. הוא נתפס על החוף.

- מאז תחילת המלחמה, הרמטכ"ל ומפקד סנטקום (פיקוד מרכז של צבא ארצות הברית) שוחחו פעמיים. מפקד סנטקום הדגיש בשיחות את הגיבוי האמריקאי לצה"ל ולמדינת ישראל בכלל.

- צה"ל ממשיך בהעלאת מוכנות בכלל זירות המלחמה - מתגברים כוחות בצפון ומסכלים ניסיונות לפיגועים באיו"ש. אנו עוקבים אחר פעילותיהם של ארגוני הטרור. 

- בימים האחרונים צה"ל גייס מאות אלפי חיילי מילואים לתפקידים שונים בשטח ובמטה. בניגוד לשמועות המופצות – אין מחסור בציוד בצבא. צה"ל נותן לחיילים את כל הציוד הדרוש לביצוע המשימות השונות בחזית ובעורף. לנוכח כמות המתגייסים הרבה – לוקח במקרים מסוימים זמן מה לחלק את כל הציוד.

