## Message 7322

הודעה משותפת לדובר צה"ל ודוברות שב"כ:

פעילות צה"ל ושב"כ אל מול ארגון הטרור חמאס ברחבי יהודה ושומרון

בתום מבצע מעצרים נרחב לסיכול טרור והחרמת אמצעי לחימה, הלילה נעצרו ביהודה ושומרון 49 מבוקשים מתוכם 33 פעילים של ארגון הטרור חמאס; הוחרמו מעל 50,000 ש״ח שהיו מיועדים לטרור

במהלך הלילה כוחות צה"ל, שב״כ ומג"ב פעלו במוקדים רבים ברחבי אוגדת יהודה ושומרון לסיכול טרור, ועצרו 49 מבוקשים החשודים במעורבות בפעילות טרור ואמצעי לחימה רבים. 33 מהם פעילים בארגון הטרור חמאס.

בפעילות שבוצעה בכפר תל נתפסו אמצעי לחימה רבים, ביניהם אקדח, רובים מסוג קלצ׳ניקוב ו-M16, מחסניות  וציוד צבאי. כמו כן, נתפסו בכפר יעבד מעל 50,000₪ אשר יועדו לפעילות טרור.
במהלך פעילות כוחות בכפרים בית אומר ובית רימא נתפסו נשק ואקדח אוויר.

בכפר קטנה שבבנימין התפתחה הפרת סדר אלימה שכללה יידוי אבנים והשלכת לבנים ומטענים, כוח צה״ל הגיב בירי. 
במחנה הפליטים ג׳ילזון התפתחה הפרת סדר אלימה שכללה יידוי אבנים, השלכת מטענים והשלכת בקבוקי תבערה. הכוח הגיב באמצעים לפיזור הפגנות.
בבית רימא וסלפית התפתחו הפרות סדר אלימות שכללו זריקות אבנים, צמיגים בוערים ובקבוקי תבערה לעבר הכוחות, הכוחות הגיבו בירי חי ובאמצעים לפיזור הפגנות. בטובאס חמושים ירו לעבר הכוח שהגיב בירי, זוהו פגיעות. 

מתחילת המלחמה נעצרו כ-330 מבוקשים ברחבי אוגדת יהודה ושומרון וחטיבת הבקעה והעמקים. למעלה מ-190 מהם משוייכים לארגון הטרור חמאס.

מצורפת תמונת כספי הטרור שהוחרמו: https://IDFANC.activetrail.biz/ANC151020239598

מצורפות תמונות אמצעי הלחימה שהוחרמו: https://IDFANC.activetrail.biz/ANC151020238598

