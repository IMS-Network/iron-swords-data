## Message 7302

דובר צה"ל:

"זה צה"ל, זה צה"ל": לוחמי יחידת עוקץ חילצו אזרחים מקיבוצי עוטף עזה תחת אש

מפקד יחידת עוקץ ללוחמיו: "השלב הבא, להיכנס לרצועת עזה. המשימה - להרוג את כל המחבלים שיהיו מולנו בשטח; אנחנו נכונים, אנחנו חזקים, אנחנו מלוכדים, ואנחנו הולכים לנצח"

לוחמי ומפקדי יחידת עוקץ פעלו עם תחילת הלחימה, באומץ לב ובנחישות. לאחר חבירה לכלל הכוחות בשטח ולאור הצורך המבצעי, הוחלט להקים 3 פלוגות לוחמות עצמאיות שייקחו חלק נוסף במאמץ הלחימה ביישובי עוטף עזה.

לוחמי יחידת עוקץ וכלביהם נלחמו ביישובי העוטף, יחד עם לוחמי סיירת מטכ"ל ולוחמי שלדג. בקיבוץ 'בארי' הלוחמים חיסלו מחבלים אשר התבצרו בבתים ובדרכי הקיבוץ, חילצו בני ערובה והצילו חיי אדם תחת אש.

בפעילות נוספת בקיבוץ 'כפר עזה', נשלח הכלב נארו לאיתור מחבלים ואמצעי לחימה. בעת שחיכה מארב מאורגן של מחבלים ללוחמי עוקץ, נארו חשף את מיקומם ותקף אותם. לאחר מכן, לוחמי היחידה חיסלו את חוליית המחבלים. הכלב נארו נהרג במהלך ההיתקלות ולאחר שעות של לחימה, לוחמי עוקץ ושייטת 13 חילצו את גופתו והביאו את נארו לקבורה ביחידה.

במהלך הקרבות חיסלו לוחמי עוקץ למעלה מעשרה מחבלים המשויכים לארגון הטרור חמאס וחילצו למעלה מ-200 אזרחים בחיים.

כמו כן, במהלך הפעילות נעצר מחבל בכיר במערך התת-קרקע של ארגון חמאס, לאחר שכלב תקיפה בשם צ׳ארלי חשף את מיקומו בשטח פתוח ותקף אותו.

מצורף תיעוד מחילוץ משפחה בקיבוץ 'בארי', שצולם ממצלמות הלוחמים והכלבים:https://bit.ly/48Vrb6E

מצורף תיעוד משיח של מפקד יחידת עוקץ, סגן-אלוף ע', עם לוחמיו:https://bit.ly/46PvpuY

