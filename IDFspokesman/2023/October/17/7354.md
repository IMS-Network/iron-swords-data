## Message 7354

דובר צה"ל:

מדברי מ״פ בפלוגת טנקיסטיות, סרן ק':

״את האירוע התחלנו עם היתקלות בכביש 232, כביש הגישה ליישובי העוטף, ובלחימה מול עשרות מחבלים.
המשכנו בסריקות במרחב כדי לוודא שאין עוד איומים באזור. 

לאחר מכן הגענו לגדר המערכת, שם הבנו שכנראה מה שראינו עד עכשיו הוא רק תחילת האירוע.

חזרנו לאחור והצטרפנו למח"ט, יחד איתו התחלנו נסיעה על הכביש עם הטנק לכיוון קיבוץ חולית לאחר קבלת מידע על אירוע במקום. 

כשהגענו לחולית, שער הקיבוץ היה סגור. האיזור נראה יחסית שקט, ולא שמענו יריות.
פתאום התקדם אלינו מתוך הקיבוץ חייל וסימן לנו להיכנס פנימה בעקבותיו. הבנו שכוחות נוספים עדיין לא חברו לאירוע בקיבוץ. 

לקחנו תנופה עם הטנק, שברנו את שער הקיבוץ ונסענו על פי ההוראות של החייל. הוא הוביל אותנו למוקד האירוע. 

כשהגענו לנקודה המרכזית בחולית ווידאנו אם יש אזרחים בפנים, ירינו מקלעים לכניסה לבית כדי לראות אם מחבל יוצא ולפתע הותקפנו מכיוון השדה שמאחור. 

סובבנו את הטנק בשדה והתחלנו לירות צרורות למרחב. אחד מכוחות הלוחמים נפגע מאחורה. זיהינו את המחבל, ירינו פגז למרחב, שברנו את הגדר ההיקפית כדי לוודא שהשמדנו אותו וראינו שמצב הכוחות יציב. הכוחות הלוחמים שהיו בפנים החלו בסריקות במרחב על מנת לחפש עוד מחבלים בסביבה האזרחית.

תוך כדי הסריקות של הכוחות הלוחמים, אבטחנו את המרחב וירינו צרורות כדי לא לאפשר למחבלים להתקרב, בזמן שאנחנו מוודאות שכל התושבים מוגנים.

לאחר מכן, המח"ט עלה בקשר ועדכן על חדירת מחבלים בצד השני של הישוב, והורה לנו להגיע לשם.
כשהגענו למרחב בהתאם להכוונת הכוחות, הבנו שהמחבלים ברחו. 

התחלנו נסיעה לכיוון מערב על מנת לאתר את המחבלים. תוך כדי שהמחבלים ירו במרחב זיהינו שניים מהם באזור, דרסנו אותם וחיסלנו אותם. 

חזרנו בחזרה ליישוב והתחלנו סריקות, בשיתוף עם סיירת גולני וברדלס, כדי לוודא שכלל המחבלים חוסלו. 
במקביל, הטנק השני של הפלוגה חבר למרחב ואבטח את ה-D9 שתפקידו לחשוף את שטח השדה כדי שיוכלו לזהות מחבלים נוספים".

מצורפות תמונות בנושא: https://IDFANC.activetrail.biz/ANC736474

