## Message 7439

הודעה משותפת לדובר צה"ל ודוברות שב"כ

צה"ל ושב"כ פועלים כנגד ארגון הטרור חמאס ברחבי יהודה ושומרון

בתום מבצע מעצרים נרחב לסיכול טרור והחרמת אמצעי לחימה הלילה, נעצרו ביהודה ושומרון וחטיבת הבקעה והעמקים 89 מבוקשים, מתוכם 68 פעילים של ארגון הטרור חמאס; הכוחות הרסו את ביתו של המחבל פעיל החמאס שרצח את אילן גנלס ז"ל

כוחות רבים של צה״ל, שב״כ ומג״ב פעלו הלילה במוקדים רבים ברחבי אוגדת יהודה ושומרון וחטיבת הבקעה והעמקים לסיכול טרור ועצרו 89 מבוקשים החשודים במעורבות בפעילות טרור. 68 מהם פעילים בארגון הטרור חמאס. 

הכוחות הרסו הלילה במחנה הפליטים עקבת ג׳אבר את בית המחבל מאהר צאלח מוסע שלון, שביצע את פיגוע הירי בצומת אלמוג בו נרצח אילן גנלס ז"ל. 
במהלך הפעילות מספר חשודים זרקו אבנים לעבר הכוח והבעירו צמיגים במרחב, הלוחמים הגיבו בירי לעבר החשודים, זוהו פגיעות.
בכפר קוסרה שבשומרון איתרו הכוחות והחרימו מחרטה לייצור אמצעי לחימה וחלקי נשק.

בנוסף, במהלך מבצע נרחב כנגד פעילי חמאס בכפר ערורה, לוחמי צה"ל תיחקרו ועצרו עשרות פעילי חמאס בניהם בולטים ומקרובים של בכיר ארגון הטרור החמאס ביהודה ושומרון, צאלח ערורי. כמו כן, ביתו של ערורי שימש במהלך המבצע לשב"כ ולצה"ל כמפקדה למעצר ותחקור הפעילים.
בין הפעילים שנעצרו, אברהים סלימאן, תושב ערורה, פעיל חמאס בולט וכלוא לשעבר, אחיין של צאלח ערורי ותיסיר חציב, פעיל חמאס בכיר וכלוא לשעבר, בן דודו של צאלח ערורי.

עד כה נעצרו מתחילת המלחמה 670 מבוקשים ברחבי אוגדת יהודה ושומרון וחטיבת הבקעה והעמקים, למעלה מ-450 משוייכים לארגון הטרור חמאס.

מצורף תיעוד מהריסת ביתו של פעיל חמאס שביצע את פיגוע הירי בצומת אלמוג בו נהרג אילן גנלס ז"ל: https://bit.ly/3QqD8u5

מצורפות תמונות של המחרטה לייצור אמצעי לחימה שהוחרמה: https://IDFANC.activetrail.biz/ANC2110202336528

