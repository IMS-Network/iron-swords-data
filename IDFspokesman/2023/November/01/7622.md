## Message 7622

הודעה משותפת לדובר צה"ל ודוברות שב"כ:

במבצע לסיכול טרור של חטיבת מנשה כוחות הביטחון עצרו בג’נין את המחבל עטא אבו רמילה שהסית, קידם ומימן טרור; כלי טיס תקף מחבלים שירו לעבר כוחותינו במחנה הפליטים ג'נין

הלילה במסגרת פעילות משותפת של שב״כ, צה״ל ומג״ב, עצרו לוחמי ימ״ס איו״ש בעיר ג'נין את עטא אבו רמילה, בן 63, פעיל בכיר בגזרת ג׳נין ואת בנו, פעיל בגזרה.

בחודשים האחרונים עטא אבו רמילה קידם פעילות טרור במימון של עשרות אלפי שקלים וסייע למבוקשים ופעילי טרור. עיקר פעילותו התמקדה באזור ג'נין והוא לקח חלק משמעותי בהסלמת המצב הביטחוני באזור.

אבו רמילה פעל לאורך חודשים ארוכים כמסית מרכזי ברחבי יהודה ושומרון שקורא לפגיעה בחיילי צה"ל ובמדינת ישראל, תוך ניצול מעמדו הציבורי בשטח. לנוכח מעמדו וקשריו ביהודה ושומרון ובחו"ל פעילותו מהווה איום גבוה שחייב את מעצרו המיידי. 

לאחר מכן, לוחמים מדובדבן, סיירת חרוב, גדוד דוכיפת, הנדסה ומג״ב פעלו במחנה הפליטים ג’נין במבצע לסיכול תשתיות טרור. במהלך המבצע כלים הנדסיים חשפו מטענים מוכנים לשימוש שהוטמנו מתחת לכבישים במחנה על מנת לפגוע בכוחות. במהלך הפעילות מחבלים חמושים ירו והשליכו מטענים לעבר הכוחות שהשיבו באש. בנוסף, כלי טיס תקף חוליית מחבלים שירתה לעבר הכוחות. זוהו פגיעות במספר מחבלים.

בסריקות במחנה, כוחות דובדבן איתרו והשמידו פיר תת קרקעי שהכיל בתוכו תחמושת. לצד זאת הוחרם ציוד צבאי ותחמושת שנמצאו ברכב חשוד על ידי כוחות מג״ב. 

אין נפגעים לכוחותינו.

מצורף תיעוד מתקיפת כלי טיס במחנה הפליטים ג'נין:  https://bit.ly/47bPpb7

מצורף תיעוד מהפיר שהושמד על ידי לוחמי דובדבן: https://bit.ly/46SS5ed

מצורפות תמונות של הפיר: https://IDFANC.activetrail.biz/ANC01112023.10

