## Message 7776

הודעה משותפת לדוברות שב"כ ודובר צה"ל: 

שב״כ וצה״ל חיסלו כ-20 מחבלים שעסקו בשנים האחרונות בקידום פיגועים מרצועת עזה לאיו"ש וישראל 

במסגרת תקיפות חיל האוויר ברצועת עזה וחיסולי בכירי חמאס, מתבצע מאמץ מודיעיני בשב״כ לחיסול מאכווני הטרור הבין אזורי, שנמצאים ברצועת עזה ומקדמים פיגועים מאיו"ש.

עד כה שב"כ וצה"ל חיסלו כ-20 מאכווני טרור מארגונים שונים ברצועת עזה, בדגש על ארגון הטרור חמאס. מחצית מהמחבלים שחוסלו משתייכים ל"מטה הגדה", הגוף שאמון על גיוס פעילים מאיו"ש וירושלים למימוש פיגועים בישראל, מימון וניהול פעילות חמאס באיו"ש.

כמו כן, הותקפו למעלה מ-10 מטרות בשכונת "מדינת אלעמל", בה שוהים מחבלי חמאס ששוחררו מהכלא הישראלי בעסקת חילופי שבויים – ומאז שחרורם המשיכו לעסוק בקידום פעילות טרור, בדגש על מימון ואכוונה של פיגועי חמאס באיו״ש ובישראל.

בין המחבלים שחוסלו: 

עבדאללה אבו סיף - במוצאו מחברון, נעצר בשנת 2003 ונשפט למאסר עולם על מעורבות ברצח ישראלים, שוחרר במסגרת "עסקת שליט" והחל לפעול ב"מטה הגדה" של החמאס במטרה לאכוון פעילות חמאס בשטח ובכלל זה לביצוע פיגועים כנגד ישראלים. 

רמזי עוק - במוצאו מאזור בית לחם, נעצר בשנת 2003 לאחר שגייס מחבל מתאבד שביצע פיגוע התאבדות במאי 2002, זאת בנוסף למעורבותו בפיגועים נוספים. שוחרר במסגרת "עסקת שליט" ועסק מאז בהכוונת פעילי טרור מאיו"ש לביצוע פיגועים כנגד ישראלים.

מחמוד חלבי - פעיל חמאס, היה פעיל דומיננטי באירועי ההתפרעויות על הגדר ברצועת עזה בשנת 2021. שימש בשנה האחרונה כמאכוון בין אזורי לביצוע טרור בישראל ואף סייע לפעילות טרור בתוך איו״ש. 

מוחמד עוודאללה - פעיל חמאס, ראש לשכתו של ראש מטה הייצור, מראשי תשתית ההכוונה הבין אזורית של חמאס, אביו פעיל חמאס ותיק, מזכיר הועד הפועל של הנהגת חמאס. 

שב"כ וצה"ל ימשיכו לפעול לסיכולם של מאכווני הטרור מרצועת עזה אשר פעלו בשנה האחרונה לקידום וביצוע פיגועים באיו"ש ובישראל.

מצ״ב תמונות מחבלי חמאס שעסקו באכוונה של טרור מול יהודה ושומרון וחוסלו ע״י שב״כ וצה״ל: https://IDFANC.activetrail.biz/ANC11112023.525

