## Message 7808

דובר צה"ל:

חיסול הדרגים הפיקודיים והתמקדות בסיכול תשתיות טרור ותווך תת קרקעי: צה״ל ממשיך לסכל ולפגוע בגדודי ארגון הטרור חמאס

מה-7.10 פועל צה"ל לחיסול פעילי ארגון הטרור חמאס ומפקדיו בדרגי השטח ובדרגים הבכירים. הארגון הינו ארגון טרור רצחני וחמוש הבנוי במבנה היררכי ובפריסת כוחות סדורה. 
צה"ל, בהכוונת אגף המודיעין, פועל ללא הרף על מנת לפגוע במחבלי הארגון, זוטרים ובכירים כאחד ולהביא לפגיעה משמעותית ביכולותיו. 

ארגון הטרור חמאס ספג עד כה פגיעה משמעותית בשדרת הפיקוד, בפיקוד הזוטר, באמצעי לחימה ובאמצעי המודיעין שלו. ארגון הטרור מנה ערב הלחימה כ-30,000 מחבלים בשטח רצועת עזה, המחולקים ל-5 חטיבות מרחביות, 24 גדודים ולכ-140 פלוגות. בכל חטיבה מיומנויות צבאיות הכוללות נ״ט, צליפה והנדסה, ובנוסף פועלים מערך אווירי, ימי ותמ״ס.
כמו כן, בגזרת כל גדוד מספר מעוזים ומוצבים צבאיים אשר משמשים את מחבלי הארגון.

עד כה מיקד צה״ל את לחימת כוחותיו הקרקעים בצפון רצועת עזה. במסגרת זאת לוחמים כוחות היבשה של צה״ל במרחבים של מספר גדודים של ארגון הטרור. הגדודים סופגים פגיעה משמעותית בכשירותם המבצעית ולמעשה המסגרות הצבאיות של חמאס בצפון הרצועה חדלו מלפעול כמסגרות מאורגנות. דוגמאות בולטות לשני גדודים שכשירותם נפגעה באופן משמעותי הם גדוד 'שאטי' וגדוד 'דארג' תפאח'.

גדוד 'שאטי' בחטיבת העיר עזה שמחבליו פעלו לביצוע הטבח הרצחני ב-7.10, נפגע בצורה קשה. במגוון פעילויות של לוחמי צה"ל נפגעו באופן משמעותי תשתיות התת קרקע, חוסלו מפקדים בדרג סמג"ד ומ"פים וכ-200 מחבלים. כוחות לוחמים של צה״ל השתלטו על מעוזים מרכזים בגזרת הגדוד. באחריות הגדוד קיימות מפקדות מרכזיות, ביניהן בית החולים שיפאא' אשר משמש כמפקדה לפעילות חמאס בשטח רצועת עזה. 

גדוד 'דראג' תפאח' הנמצא באחריות חטיבת העיר עזה של החמאס, נפגע משמעותית גם הוא במהלך הלחימה. כלל הדרג הפיקודי - מג"ד, סמג"ד ומ"פים, חוסל ואיתם גם כ-260 מחבלים נוספים דבר שהביא לפגיעה משמעותית ביכולותיו וכן השתלטו על מעוזי ומוצבי הגדוד.
במהלך הלחימה גדודים נוספים נפגעו בצורה משמעותית וצה״ל ממשיך ולפגוע בהם.

מצורפת אינפוגרפיקה מונפשת הממחישה את הפריסה הארגונית של ארגון הטרור חמאס ברצועת עזה בשני הגדודים (גדוד 'דראג' תפח' וגדוד 'שאטי') ואת מבנה הכוחות של חמאס: https://bit.ly/47sYAV0

מצורפות האינפוגרפיקות מתוך הסרטון לשימושכם:  https://IDFANC.activetrail.biz/ANC87532

