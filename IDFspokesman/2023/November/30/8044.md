## Message 8044

דובר צה"ל:

לוחמי צה"ל, שב"כ ומג"ב עצרו הלילה 23 מבוקשים ברחבי יהודה ושומרון, כעשרה מהם פעילים בארגון הטרור חמאס; במבצע בפיקודה של חטיבת מנשה במחנה הפליטים טול כרם נעצרו ארבעה מבוקשים. בפעילויות בחטיבות עציון ויהודה הוחרמו כ-250,000 ש"ח כספי טרור

במבצע חטיבתי לסיכול טרור בפיקודה של חטיבת מנשה פעלו הלילה לוחמי מילואים, מסתערבי ימ״ס איו״ש, לוט״ר ומג״ב במחנה הפליטים טול כרם. הכוחות עצרו ארבעה מבוקשים, החרימו ציוד צבאי ותחקרו חשודים. במהלך הפעילות חמושים ירו והשליכו מטענים לעבר הכוחות, שהגיבו בירי.

במבצע לסיכול טרור עממי בכפרים בידו וקבייבה שבחטיבת בנימין, הכוחות עצרו שמונה מבוקשים, תיחקרו עשרות חשודים והחרימו דגלי חמאס ואקדח איירסופט. במהלך יציאת הכוחות מהפעילות, חשודים יידו אבנים על הכוח שהגיב באמצעים לפיזור הפגנות.

במהלך פעילות סיכול נרחבת בחטיבת עציון נעצרו ארבעה מבוקשים והוחרמו כספי טרור, בנוסף הוחרמו מעל 50 רכבים בלתי חוקיים וחומרי הסתה. בפעילות נוספת בכפר סמוע ובעיר חברון שבחטיבת יהודה, תוחקרו חשודים רבים והוחרמו כספי טרור נוספים, תחמושת וסמים. סה״כ הוחרמו כ-250,000 ש״ח של כספי טרור. 

המבוקשים שנעצרו הועברו להמשך חקירת כוחות הביטחון, אין נפגעים לכוחותינו.

עד כה נעצרו מתחילת המלחמה כ-2,100 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משוייכים לארגון הטרור חמאס

