## Message 7889

דובר צה"ל:

צה״ל מרחיב את הפעילות ההתקפית בשטח רצועת עזה; ביממה האחרונה יצאו כוחות אוגדה 36 למתקפה במרחב זייתון וכוחות אוגדה 162 למתקפה במרחב ג'באליה, במהלך הפעילויות נתקלו כוחותינו במחבלים רבים

פיקוד הדרום ממשיך בהרחבת הפעילות ההתקפית לשכונות נוספות במרחב רצועת עזה ופשט על מרחבי זייתון וג׳באליה במטרה לפגוע במחבלים ובתשתיות הטרור של חמאס.

כוחות אוגדה 36 פועלים להכרעת גדוד ׳זייתון׳ של החמאס, אחד הגדודים המרכזיים של ארגון הטרור שפועל בשכונת זייתון שבעיר עזה. במקביל לפעילות בשכונה, פועלים כוחות האוגדה לטיהור השכונות שבפאתי זייתון, ביניהן שכונת שיח׳ עג׳לין ורימאל, מטהרים אותן ממחבלים ופוגעים בתשתיות טרור. 

כוחות אוגדה 162 פועלים בפאתי ג׳באליה. במרחב ג׳באליה ממוקם מרכז הפיקוד והשליטה של חטיבת צפון רצועת עזה ואחד ממעוזי הטרור המשמעותיים ביותר במרחב צפון רצועת עזה, ובו נמצאים ארבעה גדודי חמאס.

לוחמי החי״ר, השריון וההנדסה של האוגדות, בסיוע חיל האוויר וכוחות האש האוגדתיים מנהלים לחימה עצימה, בקרבות עם המחבלים הפועלים מתוך המרחבים האזרחיים ומנסים לפגוע בכוחות באמצעות ירי נ״ט והפעלת מטענים.

במהלך הקרבות חוסלו מחבלים והכוחות פגעו בתשתיות טרור , לרבות תשתיות תת-קרקעיות ויעדים נוספים של ארגון הטרור. 

מצורף תיעוד של היתקלות לוחמי גולני במרחב שכונת זייתון, עם מחבלים ששיגרו טילי RPG לעברם:  https://bit.ly/47C7Xl3

מצורף תיעוד של חיסול שני מחבלים שמלכדו בניין בהכוונת לוחמי חטיבת הנח״ל: https://bit.ly/40LZTfj

