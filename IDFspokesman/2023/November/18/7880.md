## Message 7880

הודעה משותפת לדובר צה״ל ודוברות שב״כ:

כוחות צה"ל ושב"כ חיסלו מספר מחבלים במחנה בלאטה שבעיר שכם ומנעו פיגועים נגד אזרחי ישראל

בפעילות משותפת של שב״כ וצה״ל הלילה במחנה הפליטים בלאטה שבחטיבת שומרון, כלי טיס תקף דירת מסתור אשר שימשה מחבלים המעורבים בתכנון פעילות טרור לעבר אזרחי ישראל ויעדים צבאיים בטווח המידי.

לצד המחבלים שהותקפו בפעילות, חוסל מחמד זהד, תושב מחנה הפליטים, מחבל מרכזי בעיר שכם. זהד היה מעורב בשורה של פיגועי ירי במרחב העיר שכם ותכנון פעילות צבאית. 

בין הפיגועים הבולטים בהם היה מעורב, הוא פיגוע ירי באפריל 2023 בירושלים אשר הביא לפציעתם של שני אזרחים ישראלים.

הוא לקח חלק בפעילות חבלנית עוינת צבאית במחנה בלאטה והקים חוליית טרור המורכבת מצעירי המחנה אותה חימש במטענים ונשק לצורך פעולות טרור נגד כוחות צה"ל הנכנסים למחנה.

בעברו, ביצע מספר פיגועי ירי נגד כוחות צה"ל, שילח מחבלים לבצע פיגועים ומלכד את המחנה נגד כוחות צה"ל. בנוסף, זהד קיבל אמצעי לחימה וכספי טרור לקידום פיגועים מול אזרחים ישראלים וחיילים והחל לייצר מטעני נפץ.

בנוסף, בפעילות כוחות צה״ל, שב״כ ומג״ב במחנה הפליטים בלאטה, אותרה והושמדה מעבדה לייצור מטעני נפץ במרחב שבתוכה מספר מטענים מוכנים לשימוש. כמו כן, כלי הנדסה של צה״ל חשפו מטענים שהוטמנו מתחת ובצידי הכביש לפגיעה בלוחמים.
במהלך הפעילות, מחבלים ירו לעבר הכוחות שהגיבו בירי. אין נפגעים לכוחותינו.

צה"ל ושב"כ ימשיכו לפעול להסרת איום ולפגיעה בפעילי טרור אשר מעורבים בפיגועים כנגד ישראל.

