## Message 7994

הודעה משותפת לדובר צה"ל ודוברות שב"כ:

כוחות צה"ל, שב"כ ומג"ב פעלו הלילה ברחבי פיקוד המרכז

הפעילות במחנה הפליטים ג'נין: במבצע בפיקוד חטיבת המילואים 646 חוסלו חמישה מחבלים, נעצרו 21 מבוקשים, הושמדה מעבדת מטענים וכלי טיס תקף חולית מחבלים חמושה שסיכנה את כוחותינו 

צה״ל ושב״כ עצרו את המחבל מארגון הטרור חמאס שביצע את פיגוע הירי ב-19.8.23 בו נרצחו שי ואביעד ניגרקר ז״ל בזמן שהתחבא בדירת המסתור שלו 

בפעילות משותפת של כוחות צה"ל, שב"כ ומג"ב, נעצרו 29 מבוקשים ברחבי יהודה ושומרון.

הלילה, לראשונה תחת פיקודה של חטיבת המילואים 646, לוחמי מילואים של צה"ל ומג״ב על בסיס מודיעין של אמ"ן ושב"כ פעלו במבצע לסיכול טרור במחנה הפליטים ג’נין שבחטיבת מנשה. 

במהלך המבצע כלי הנדסה חשפו מטענים מתחת ובצידי הכביש שנועדו לפגיעה בכוחותינו. הלוחמים ניהלו חילופי אש עם המחבלים וחיסלו חמישה, נפצעו מחבלים נוספים ונעצרו 21 מבוקשים. בתום סריקות נרחבות אותרו והוחרמו שני נשקים, תחמושת רבה, מטענים, ציוד צבאי ושני חמ״לי תצפית שעקבו אחר כוחותנו. 
בנוסף, כלי טיס תקפו חוליית מחבלים חמושה שסיכנה את כוחותינו. 
מספר מחבלים שנפצעו מהתקיפה האווירית נעצרו על ידי הלוחמים והועברו להמשך חקירת כוחות הביטחון.

במהלך הפעילות, כוח מילואים מגדוד 6646 עצר על בסיס מידע מודיעיני מדויק של שב״כ, את המחבל המשויך לארגון הטרור חמאס, אסאמה עיסא מחמד בני פדל, החשוד בביצוע פיגוע הירי בחווארה בתאריך 19.8.23 בו נרצחו שי ואביעד ניגרקר ז״ל בחווארה. המחבל אותר בזמן שהתחבא בדירת המסתור שלו. יחד איתו הוחרמו נשקו מסוג M-16, מחסניות ודגלי חמאס.

בנוסף, הכוחות איתרו מעבדת מטענים והשמידו אותה. 

בסוף הפעילות התקבל מידע מודיעיני בעקבותיו הכוחות עקבו אחר רכב ובו חשודים שיצאו ממחנה הפליטים ג’נין. בתום המעקב הכוחות תפסו אותם ועצרו עוד שלושה מבוקשים פעילי טרור.

עד כה נעצרו מתחילת המלחמה כ-2,000 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משוייכים לארגון הטרור חמאס

מצורפות תמונות מאמצעי הלחימה והציוד הצבאי שהוחרמו: https://IDFANC.activetrail.biz/ANC26112023.4567894564

מצורף תיעוד מהפעילות למעצרו של המחבל מהפיגוע בחווארה המשוייך לארגון הטרור חמאס: https://bit.ly/3Rfj7H5

