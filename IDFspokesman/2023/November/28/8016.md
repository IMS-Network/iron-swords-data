## Message 8016

דובר צה״ל:

כוחות הנדסה של צה"ל ומג"ב הרסו הלילה את דירת המחבל שביצע את פיגוע הדריסה סמוך למחסום מכבים בו נפל סמל מקסים מולצ׳נוב ז״ל; הלוחמים עצרו הלילה 13 מבוקשים ברחבי פיקוד המרכז

לוחמי צה"ל, שב"כ ומג"ב עצרו הלילה 13 מבוקשים ברחבי יהודה ושומרון וחטיבת הבקעה והעמקים.

כוחות הנדסה של צה"ל ומג"ב הרסו הלילה (ג') בכפר דיר עמאר שבחטיבת אפרים את דירת המחבל דאוד פאיז שביצע ב-31 באוגוסט 2023 פיגוע דריסה סמוך למחסום מכבים בו נפל סמל מקסים מולצ׳נוב ז״ל ונפצעו נוספים.

במהלך הפעילות התפתחו הפרות סדר אלימות במהלכן חשודים הבעירו צמיגים, יידו אבנים והשליכו בקבוקי תבערה לעבר הכוחות שהגיבו באמצעים לפיזור הפגנות ובירי, זוהתה פגיעה.

במחנה הפליטים דהיישה שבחטיבת עציון עצרו הלוחמים שני מבוקשים.
כמו כן, במהלך הפעילות התפתחה הפרת סדר אלימה במסגרתה חשודים יידו אבנים והשליכו בקבוקי תבערה ומטענים לעבר הלוחמים שהגיבו בירי, זוהתה פגיעה.

בעיר חברון שבחטיבת יהודה ובפקועה שבחטיבת מנשה איתרו הכוחות והחרימו נשק מסוג M-16, סכינים, חומרי הסתה וציוד צבאי. 
בפעילות בה נעצרו שני מבוקשים בעיר טובאס שבמרחב חטיבת הבקעה והעמקים, חמושים ירו לעבר הלוחמים שהגיבו בירי, זוהו פגיעות.
בנוסף, הכוחות ירו טיל כתף לעבר המבנה בו הסתגרו המבוקשים שנעצרו.

המבוקשים שנעצרו ואמצעי הלחימה שהוחרמו הועברו להמשך טיפול כוחות הביטחון, אין נפגעים לכוחותינו.

*עד כה נעצרו מתחילת המלחמה כ-2,000 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משוייכים לארגון הטרור חמאס*

מצורפות תמונות מאמצעי הלחימה וחומרי ההסתה שהוחרמו במהלך הלילה: https://IDFANC.activetrail.biz/ANC2811202325451

מצורפות תמונות מהריסת דירת המחבל: https://IDFANC.activetrail.biz/AANC2811202349384587

מצורף תיעוד מהריסת דירת המחבל: https://bit.ly/47w70LL

