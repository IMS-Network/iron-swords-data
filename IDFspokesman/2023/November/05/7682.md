## Message 7682

הודעה משותפת לדובר צה"ל ודוברות שב"כ:

צה"ל ושב"כ פועלים כנגד ארגון הטרור חמאס ברחבי יהודה ושומרון

מפקד פיקוד המרכז חתם על צו הריסה לבית המחבל שביצע את פיגוע הירי בנחלת בנימין בתל אביב; הלילה נעצרו 36 מבוקשים ברחבי אוגדת יהודה ושומרון, לאחר חילופי אש באבו דיס נהרג המחבל נביל חליבה

במהלך הלילה כוחות צה"ל מג״ב ושב״כ עצרו ברחבי הגזרה 34 מבוקשים החשודים במעורבות בפעילות טרור, 18 מהם מחבלים השייכים לארגון הטרור חמאס. 

הבוקר בפעילות משותפת בכפר אבו דיס של כוחות צה״ל מחטיבת עציון, ימ"ס ירושלים ומג"ב בהכוונת שב״כ, נהרג המחבל נביל חלביה לאחר חילופי אש בינו לבין הכוחות.

נביל חלביה הינו פעיל המדינה האסלאמית (דאע"ש), כלוא לשעבר בשל פעילות טרור. מיד לאחר שחרורו האחרון מהכלא ביולי 2023 גייס חולייה, רכש נשק וביצע פיגוע ירי לעבר כוחות צה"ל בגזרה.
בתום מרדף ממושך ומאומץ אותר חלביה בבית באבו דיס. כשהגיע הכוח לעצרו, פתח המחבל באש לעבר הכוחות ובחילופי האש הוא נורה ונהרג. הכוחות החרימו את נשקו מסוג קרלו. 
כמו כן, התפתחו באזור הפרות סדר אלימות במהלכן בוצע ירי והושלכו מטענים לעבר הכוח אשר הגיב בירי. זוהו פגיעות. 

במבצע לסיכול טרור ברחבי העיר ג'נין בחטיבת מנשה נעצרו תשעה חשודים, בתום סריקות אותרו חלקי נשק וכוחות הנדסה חשפו מטענים מוכנים בכבישים שנועדו לפגוע בכוחותינו. 
במהלך הפעילות חשודים ירו והשליכו מטענים לעבר הכוחות שירו לעברם, זוהתה פגיעה.

במהלך פעילות הכוחות באיזור חברון שבחטיבת יהודה נעצרו שמונה חשודים בפעילות טרור. במהלך פעילות הכוחות נתפס ציוד צבאי וכן מספר רחפנים אשר שימשו ככל הנראה לאיסוף מידע.

בנוסף, ביום שישי, ה-03.11.2023, הוציא מפקד פיקוד המרכז צו החרמה והריסה לבית בו התגורר המחבל כמאל אבו בכר בכפר רומאנה. המחבל, אשר מזוהה עם ארגון הטרור חמאס, ביצע ביום 5 באוגוסט 2023 פיגוע ירי בעיר תל אביב, בו נרצח חן אמיר ז"ל. הצו הוצא לאחר שנדחתה ההשגה שהגישה משפחת המחבל. באפשרות משפחת המחבל להגיש עתירה לבג"ץ נגד הצו.

עד כה נעצרו מתחילת המלחמה מעל 1350 מבוקשים ברחבי אוגדת יהודה ושומרון וחטיבת הבקעה והעמקים, למעלה מ-850 מהם משויכים לארגון הטרור חמאס.

מצורפות תמונות אמצעי הלחימה שהוחרמו במהלך הלילה: https://IDFANC.activetrail.biz/ANC05112023.23540

