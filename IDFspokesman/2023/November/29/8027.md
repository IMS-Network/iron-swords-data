## Message 8027

הודעה משותפת לדובר צה״ל, דוברות שב״כ ולדוברות המשטרה: 

במבצע משותף של צה"ל, שב״כ ומג"ב במחנה הפליטים ג׳נין חוסלו על ידי לוחמי הימ״מ שני מחבלים בכירים, בהם מפקד המחנה מוחמד זביידי שביצע פיגועי ירי בגזרה והיה מעורב בשילוח מחבלים לפיגועים

בתום מבצע לסיכול טרור במחנה הפליטים ג’נין שבחטיבת מנשה בפיקודה של חטיבת המילואים 646, יחידת דובדבן במילואים, לוחמי הימ״מ, הנדסה ומג"ב, בהכוונה מודיעינית של שב"כ וצה״ל חוסל על ידי לוחמי ימ"מ מוחמד זביידי, מפקד מחנה הפליטים ג'נין.

זביידי, פעיל גא״פ בכיר, מהמחבלים המרכזיים במחנה הפליטים ג׳נין, היה מעורב בפעילות טרור נרחבת וביצע פיגועי ירי וכן קידם פיגועים נוספים במתווים שונים.
היה מעורב בין היתר בפיגוע הירי בצומת חרמש ב-30/05/2023 בו נהרג מאיר תמרי ז״ל, ובפיגוע ירי נוסף בגזרה ב-13/05/2023 בו נפצעו אזרח וארבעה חיילי צה״ל. זביידי הופלל בחקירות כמעורב בציר אספקת רכבים לפיגועים ובשילוח מחבלים. 

לוחמי הימ"מ כיתרו את המבנה בו הסתגר זביידי יחד עם מחבלים נוספים וירו לעבר המבנה. לאחר סריקות במבנה אותרו שני מחבלים שחוסלו- מוחמד זביידי וחוסאם חנון, ואיתם שלושה נשקי M-16 ומחסניות ששימשו אותם. 

כמו כן, במהלך המבצע נעצרו 17 מבוקשים ובסריקות אחר אמצעי לחימה איתרו הכוחות והחרימו שבעה נשקים, מטענים מאולתרים, תחמושת וציוד צבאי. אחד הנשקים אותר על חמוש לאחר שנתפס והוסגר לכוחות. 
במהלך הפעילות התפתחו חילופי אש והושלכו מטענים לעבר הכוחות אשר ירו במחבלים ופגעו בהם. 

במהלך הלילה כלי טיס של צה"ל תקף חוליית מחבלים חמושה שזוהתה במרחב וסיכנה את כוחותינו. כמו כן, במהלך המבצע הלוחמים איתרו והשמידו פיר תת קרקעי ומחרטה לייצור אמצעי לחימה. 

במחנה הפליטים עקבת ג׳אבר הלוחמים השמידו מטענים שאותרו ובחברון נעצרו חמישה מבוקשים בהם בכיר חמאס והוחרמו דגלי חמאס. 

עד כה נעצרו מתחילת המלחמה מעל 2,000 מבוקשים ברחבי אוגדת יהודה ושומרון וחטיבת הבקעה והעמקים, כ-1,100 מהם משוייכים לארגון הטרור חמאס

מצורפות תמונות של אמצעי לחימה, פיר תת קרקעי ומחרטה לייצור אמל"ח שאותרו על ידי הכוחות: https://IDFANC.activetrail.biz/ANC29112023.47812318168

