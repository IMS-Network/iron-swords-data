## Message 14855

דובר צה"ל:

צה"ל מנהל מערכת תחקירים מקיפה לשיפור ההגנה על המדינה ואזרחיה. התחקירים מתקדמים לפי עומס הלחימה - המפקדים שמנהלים את הקרבות הם גם אלה שמבצעים את התחקירים. קשב פיקודי חסר בלחימה, עלול לעלות בחיי אדם.

צה"ל משתף פעולה באופן מלא עם מבקר המדינה, למרות שמעולם לא נערכה ביקורת כזו במהלך מלחמה. כבר בימים אלה מתקיימות 18 ביקורות מבקר בצה״ל. 

תחקירים איכותיים הם בסיסי חשוב מאוד ללמידה וביקורת המבקר. התחקירים יועברו למבקר בשקיפות מלאה בסיומם. צה״ל מחויב לאיכות התחקירים לפני מהירות עשייתם ויעשה הכל לסיימם באופן מקצועי מהר ככל שניתן. 

יש לציין כי לשכת הרמטכ״ל והרמטכ״ל לא המליצו לאף גורם צבאי לפנות לייעוץ משפטי. זהו הליך קבוע של הסנגוריה הצבאית, שביצעה אותו מתוקף תפקידה ועצמאותה מבלי צורך לבקש לכך אישור. נדגיש כי לא ישב אף משפטן בתחקירי צה״ל ואף לאנשי הפרקליטות הצבאית אסור לנכוח על-פי חוק חיסיון התחקיר. 
תהליך המינויים בצה״ל הוא מקצועי וענייני, אחריות לאירועי השבעה באוקטובר נבחנת לעומק והיכן שאין בהירות, ההחלטות נדחו. צה״ל מחויב להמשיך בתהליך מינויים מקצועי למען משרתיו הנלחמים כבר שנה ושלושה חודשים ברצף. 

פתרון הסוגיות צריך להתקיים בשיח בין שר הביטחון לרמטכ״ל ולא דרך התקשורת.

