## Message 14894

דובר צה"ל:

מטוסי קרב של חיל האוויר תקפו לפני זמן קצר, בהכוונת אגף המודיעין וחיל הים, מטרות טרור של שלטון הטרור החות'י ברצועת החוף המערבית ובעומק תימן.

התקיפה בוצעה נוכח תקיפות חוזרות של שלטון הטרור החות'י נגד מדינת ישראל, אזרחיה ונגד תשתיות אזרחיות במדינה, לרבות שיגור כלי טיס בלתי מאוישים וטילי קרקע-קרקע לעבר שטח המדינה. למדינת ישראל עומדת הזכות והחובה להגן על עצמה.

בין המטרות שהותקפו, תשתיות בתחנת הכוח "היזאז" המשמשת כתשתית חשמל מרכזית עבור שלטון הטרור החות'י בפעילותו הצבאית. נוסף על כך, הותקפו תשתיות בנמלים 'ראס עיסא' ו-'חודיידה' ברצועת החוף המערבית בתימן. המטרות שהותקפו ממחישות את השימוש הצבאי שמבצע שלטון הטרור החות'י בתשתיות אזרחיות לטרור.

שלטון הטרור החות'י מהווה שלוחה מרכזית בטרור הציר האיראני ומביא לערעורו של הסדר האזורי ולשיבוש חופש השיט העולמי.

שלטון הטרור החות'י מתנהל כגוף טרור עצמאי, הנשען על שיתוף פעולה ומימון איראני, על מנת לפגוע במדינת ישראל ובאזרחיה.

צה"ל ימשיך לפעול בעוצמה ולפגוע בכל מי שמהווה איום על אזרחי מדינת ישראל, בכל מרחק שידרש.

